[["1:1 Langami marpangisi, ale huta na rame na sai laon! Tung gabe tudoshon * na mabalu do na timbul hian di tongatonga ni angka bangso parbegu, tung gabe mangalehon seoa do hape ibana na manggomgomi angka luat na sai laon.","1:2 Tung mandatdati tumatangis do hape ibana manipat borngin, jala sai mabakbak iluiluna sian hurumna; * ndang adong nanggo sahalak sian saluhut haholonganna na sai laon na mangapuli ibana. Tung saluhut pedanna marbalik dompak ibana gabe musuna do nasida.","1:3 Tarbuang do ia Juda binahen ni pangarupaon dohot binahen ni hinaparir ni parhatobanan. Maringan do ibana di tongatonga ni angka bangso parbegu, ndang adong jumpangsa hasonangan. Saluhut halak pangalele di ibana laos manangkup ibana di angka hagogotan.","1:4 Tarulang do angka dalan laho tu Sion ala so adong be na ro marari raya. Saluhut harbanganna maloha do; angka malimna marhosa godang, marsak be do angka namarbaju disi, tung margudompong do anggo ibana sandiri.","1:5 Ia alona lam marbungaran do, marantu ia musuna, ai Jahowa do pajimput nasida ala ni hinadeak ni hajahatonna; angka anakkonna mardalan tu habuangan di jolo ni musu.","1:6 Nunga pesan sian boru Sion sandok hamuliaonna, ia indukna tudoshon ursa do angka na so jumpangan jampalan; mardalan do nasida maradu mandate nilotongan ni halak pangalele.","1:7 Uju di angka ari pardangolanna dohot paraotaotanna, tarsingot ma Jerusalem di saluhut hamuliaonna, olat ni angka ari na robi. Uju marragean bangsona marhitehite tangan ni musu jala ndang adong pangurupi di ibana, diida angka musu ma ibana, laos dieleselesi ala ni hapipidomna.","1:8 Mardosa godang do Jerusalem, ala ni do gabe * marbiasbias halak mida ibana. Luhut halak na pasangaphon ibana na jolo * marro ni lea mida ibana ala naung niidana hailaonna. Alai marhosa godang ma anggo ibana, laos dipadao matana.","1:9 Lohot di rambu ni ulosna do tahe haramunonna; ndang disarihon hian pangapudian sogot, gabe tau halongangan do surutna; ndang adong nanggo sahalak na mangapul ibana. Sai tatap ma, ale Jahowa, pardangolanki, ai mangastaasta do musu i.","1:10 Nunga pola dipahembang musu i tanganna di atas ni saluhut * arta hasoloan ni rohana, ai nunga pola diida ibana ro angka parbegu bongot tu habadiaonna naung tinonahonmi nian taringot tusi: * Na so tupa masuk nasida saor tu luhutanmi.","1:11 Sandok bangsona i marhosa godang * mangalului sipanganon; tung dilehon nasida do arta hasudungan ni rohana tumuhor sipanganon asa mangudut hosana nian. Ida ma, ale Jahowa, jala tatap, ai nunga tung marlea ahu.","1:12 Tung so pardulimuna hape, sude hamu ale angka na umbolus dalan i! Tatap jala bereng hamu manang tung adong ma tudosan ni parniahapan na mangonai tu ahu, na * pinajepol ni Jahowa ahu di ari parpiarpiar ni rimasna.","1:13 Ibana tahe mandabu api sian banua ginjang manginona tu holiholingku patundukkonsa; ibana manaon jorgong di pathu, ibana paundar ahu tu pudi; ibana mambahen ahu marhinamago, marsipal manipat ari.","1:14 Tanganna sandiri tahe mangarahuti auga ni hajahatonku, angka na pasebut pampe tu tangkuhukku; ibana mangaropuhi gogongku. Nunga dipasahat Tuhan i ahu tu bagasan tangan ni angka na so tardopang ahu.","1:15 Nunga diluntakluntak Tuhan i luhut halak angka na marhuaso di tongatonganami; dipaluhut do sada luhutan dompak ahu laho mangaropuhi angka dolidolingku. Nunga tutu * diluntak Tuhan i pangilangan di boru Juda namarbaju i.","1:16 Ala ni luhutna i sai tumatangis ahu, sai mabakbak do aek ni matangku, ai holang do sian ahu sipangapul na pasabam rohangku. Nunga tung pidom angka anakku, ai mambahen gogo do musu i.","1:17 Pola do nian dipaherbang Sion tanganna, alai ndang adong na mangapul ibana. Nunga pola marhara Jahowa di musu ni Jakkob humaliang ibana, umbahen gabe * biasbias Jerusalem di tongatonganasida.","1:18 Na bonar do tutu Jahowa, ai * na manggunjal do ahu dompak hatana. Sai tangihon ma i, sude hamu ale angka bangso, jala bereng hamu parniahapanki! Tarboan tu habuangan do angka namarbaju dohot dolidoli di ahu.","1:19 Sai hupajoujou do nian * angka alealengku, hape diansi nasida do ahu. Monding do angka malim dohot sintua na pature ahu di bagasan huta uju * mandiori sipanganon di ibana be do nasida, asa mangudut hosanasida nian.","1:20 Iale Jahowa, sai tatap ma hagogotanki, pola gunsang butuhangku jala dibaling ateatengku di bagasan ahu. Ala manggunturi situtu ahu gabe punu ahu dibahen podang sian ruar, dibahen hamatean di bagasan jabu.","1:21 Dibege nasida do nian ahu morongorong, alai ndang adong na mangapul ahu. Saluhut musungku nian umbege hinamagongku, hape ditillahon do. Alai ho do mambahensa; paroonmu do sogot ari na nilumbahonmi hian, asa * doshon ahu nasida.","1:22 Sai sahat tu jolom ma saluhut hajahatonasida i, jala bahen ma tu nasida songon na binahenmi tu ahu ala ni saluhut pangalaosingku; ai tung na godang do hoihoingku, jala mandate do rohangku."," "],["2:1 Holomna i parnidaan ni boru Sion dibahen Tuhan i di bagasan rimasna, nunga direongkon ibana sian banua ginjang hamuliaon ni Israel tu tano, jala ndang be diingot * sidegedegean ni patna di ari pangarimasanna i.","2:2 Nunga tung dibondut Tuhan i, ndang diolani saluhut inganan ni Jakkob; nunga tung dilohai di bagasan rimasna huta angka na gonting ni boru Juda, tung dipanepnep do tu tano; tung diloas do ramunan harajaon i ro di indukna.","2:3 Nunga tung diponggolhon di bagasan rimasna sandok tanduk ni Israel; tung dipasurut do tanganna siamun maradophon musu, jala marsigorgor rimasna mida Jakkob, songon nala ni api na mangan humaliang!","2:4 Nunga tung * disintak siorna, songon musu, diondamhon siamunna songon alo, jala dipusa saluhut hasoloan ni mata; tung diusehon do rimasna songon api tu bagasan undungundung ni boru Sion.","2:5 Nunga tung gabe tudoshon musu Tuhan i, nunga tung dibondut Israel, dibondut saluhut bagasna angka na bolon; nunga tung disiaphon hutana angka na gonting i, asa pagodang angguhangguk dohot andung di boru Juda.","2:6 Nunga tung diulang undungundungna songon porlak, nunga diloha parluhutanna. Nunga tung lupa di Sion ari raya dohot ari Sabbat dibahen Jahowa jala diambolongkon di bagasan parpiarpiar ni rimasna raja dohot malim.","2:7 Nunga tung ditulak Tuhan i langgatanna, marbiasbias rohana mida habadiaonna; nunga dipasahat tu tangan ni musu angka dorpi ni bagasna angka na bolon i, pola marsuraksurak nasida di bagasan joro ni Jahowa, songon di * ari raya.","2:8 Nunga pola disangkap Jahowa naeng lohaonna parik ni boru Sion; nunga pola disintak * pangungkur, tung na so pasurutonna be tanganna paima sun dipolgak, jadi gondok be parik dohot dorpi dibahen, rap marumpak do.","2:9 Nunga pola marongrong tu tano angka harbanganna, nunga pola diago jala diponggolhon ransangransangna. Rajana ro di angka indukna, nunga di tongatonga ni angka bangso parbegu; so adong be patik, * nang angka panurirangna, ndang be maruli pangungkapon sian Jahowa.","2:10 Hundulhundul di tano do angka sintua ni boru Sion, hohom be nasida umpirpirhon sirabun tu atas ulunasida, marulos tangki di gontingna, manungki be tu tano ulu ni angka namarbaju sian Jerusalem.","2:11 Nunga tung * lotop matangku binahen ni iluilu, gunsang do butuhangku, * use tu tano i do ia ateatengku binahen ni hapapansing ni boru ni bangsongku, binahen ni hararage ni dakdanak dohot posoposo di angka alaman ni huta i.","2:12 Angka na mandok tu inanasida: Didia do adong eme dohot anggur? Uju na marragean nasida, songon halak na tartullang di angka alaman ni huta i; uju na laho tos hosanasida di ampuan ni inanasida i.","2:13 Tung aha ma hatindangkononku tu ho, tung tu aha ma patudosonku ho, ale boru Jerusalem? Tung aha ma bahenonku tudosanmi asa mangapul ahu di ho, ale boru Sion namarbaju? Ai tung tudoshon laut do bidang ni bugangmu, tung ise ma pamalum ho?","2:14 Angka panurirangmu manurirangkon tu ho sipaotooto dohot lemeslemes, jala ndang dipapatar hajahatonmu, manundati habuanganmu nian, ulpuhan sipaotooto dohot haambolongan tahe disurirangkon nasida tu ho.","2:15 Martopaptopap tangan tahe taringot tu ho saluhut halak na umbolus dalan i; marngiul nasida jala mangupir taringot tu boru Jerusalem: On do hape huta i na nidok ni halak: * Sun hinaulina, hasoloan ni portibi on ninna?","2:16 Saluhut musum * pangangang babana be mida ho, marngiul do nasida jala ** patungoripon, angka didok be do: Nunga tung hupolgak hami ibana, on ma tongon ari * na huhalungunhon hami. Nunga tung jumpang hami huta i, nunga huida hami.","2:17 Nunga tahe dipatolhas Jahowa na sinangkap ni rohana hian, nunga dipasintong hatana, na * tinonahonna i olat ni angka ari na robi dope; nunga dipansingkon jala ndang maralangalang, jala dipalas roha ni musum mida ho, nunga dipatimbul ianggo tanduk ni alom.","2:18 Mangangguhi ma rohanasida tu Tuhan i. Oe ho ale parik ni boru Sion, * laos ma mabaor iluilum borngin dohot arian songon sunge! Unang marpansohotan ho, unang mansadi anak ni matam!","2:19 Hehe ma ho, tumatangis ma ho bornginna i mamungka sian gansi jaga parjolo! Usehon ma roham songon aek di jolo bohi ni Tuhan i! Paherbang ma tanganmu tu ibana taringot tu hosa ni anakkonmu, angka naung mandate binahen ni haraparon di haroroan ni saluhut angka alaman.","2:20 Sai bereng ma, ale Jahowa, jala tatap, manang tu ise dung dibahen ho songon i? Tung tama ma * inaina manganhon pinomparna sandiri, posoposo angka na minemeanna? Tung tama ma bunuon di habadiaon ni Tuhan i malim dohot panurirang?","2:21 Marragean do di tano di angka alaman i nang dakdanak nang na tuatua; marragean do binahen ni podang angka namarbaju di ahu nang dolidoli, angka na binunum di ari pangarimasanmu, angka naung pinotongmu so maralangalang.","2:22 Nunga dipaluhut ho songon di * ari raya angka na manonggoti ahu humaliang; jadi ndang adong na malua manang teba di ari pangarimasan ni Jahowa; angka na hupamemememe jala na hupagodanggodang, musungki do maniaphon nasida."," "],["3:1 Ahu ma apala baoa panginonaan ni pardangolan binahen ni linsinglinsing ni rimasna.","3:2 Nunga ditogu jala diadu ibana ahu tu haholoman, ndada tu hatiuron.","3:3 Holan ahu do na tinuju ni tanganna gonop ari.","3:4 Nunga merus sibukku dohot sisikku dibahen ibana, jala maropuk angka holiholingku dibahen.","3:5 Nunga dipagukguk humaliang ahu rasun dohot hangaluton.","3:6 Nunga dipahundul ibana ahu tu bagasan haholoman songon halak naung mate di na robi.","3:7 Nunga ditungkum ibana ahu humaliang, gabe ndang tarbahen ahu ruar, dipaborat do rantengku sian tombaga.","3:8 Tung sura mangangguhi ahu manang joujou, ndang tagamon tolhas tangiangki.","3:9 Nunga dipolpol ibana angka dalanku marhitehite batu na nidakdak, jala dipalegotlegot angka dalanku.","3:10 Nunga gabe gompul na mangarop ibana di ahu, gabe * singa tahe di pangaropan.","3:11 Nunga dipasimbil angka dalanku jala di parsurage ahu jala dibahen do ahu tarpunjung.","3:12 Nunga disintak ibana siorna, jala dipatindang ahu hira salamat di sumbia.","3:13 Nunga disiorhon angka anak ni parnangkatanna masuk tu bagasan piapiangku.","3:14 Nunga tung gabe sieleseleson ahu di sandok bangsongki, ende alingnasida manipat ari.","3:15 Nunga dipamahap ibana ahu marhitehite angka na paet, tung dipainumhon tu ahu raru.","3:16 Nunga ibana mangaropangi angka iponku marhitehite batu loting, jala dihungkupi ahu dohot sirabun.","3:17 Nunga dipaholang ibana rohangku sian hadameon, gabe lupa ahu di na denggan.","3:18 Jadi ningku ma: Nunga tung mago nalom dohot arop ni rohangku maradophon Jahowa!","3:19 Sai ingot ma dangolhon dohot pangaleleon na tu ahu ro di raru dohot rasun!","3:20 Sai paingotingot ma tutu, asa tung sabam rohangku di bagasan.","3:21 I ma antong parateatehononku, ala ni do umbahen marpangkirimon ahu.","3:22 Asiasi ni Jahowa sambing do umbahen so haru sun siap hami, ai ndang marpansohotan asi ni rohana i.","3:23 Mulak rata do i tahe ganup sogot, godang ma tutu habonaronmu!","3:24 Jahowa do * parjambaranku, ninna tondingku, dibahen i marhaposan tu ibana ma ahu.","3:25 Pardengganbasa do Jahowa mida angka na marhaposan tu ibana, mida tondi ni na mangalului ibana.","3:26 Martua ma manang ise na hohom mangkalungunhon hatuaon ni Jahowa.","3:27 Denggan do di baoa i, molo diusung augana tagan di haposoonna.","3:28 Punjung ma ibana hundul, jala hohom, molo dung dipampe Tuhan i tu ibana.","3:29 Denggan nian dibahen pamanganna tu orbuk, anggiat adong sihirimon.","3:30 Denggan nian ditarehon hurumna tu na mamastap, maradu mahap rohana di haurahon.","3:31 Ai ndang olo Tuhan i mangambolongkon halak ro di salelenglelengna.","3:32 Ai ia dung dipajimput manang ise, marpangulahi ma rohana hombar tu godang ni asi ni rohana.","3:33 Ai ndada sian lomo ni rohana ibana pasipalhon manang mangarsahi jolma manisia.","3:34 Molo pinajepoljepol luhut angka na tarhurung di tano on.","3:35 Molo pinapeolpeol uhum tu baoa i di adopan ni na tumimbul.","3:36 Molo niruparupaan jolma di parsalisianna, tung so tatapon ni Tuhan i ma i?","3:37 Tung ise ma na guru dokna manjadi, * molo so Tuhan i martona?","3:38 Tung so sian pamangan ni na tumimbul ruar hinamago dohot tua?","3:39 Boasa sai marmungutmungut i jolma na mangolu i? Dompak dosana ma nian marmungutmungut be.","3:40 Denggan ma hita mandiordiori angka dalanta jala itasulingkit, jala mulak hita tu Jahowa.","3:41 Denggan ma itapahehe rohanta rap dohot tanganta tu Debata na di banua ginjang i!","3:42 Nunga * marbalik hami jala manggunturi, umbahen so tarbahen marpangulahi roham.","3:43 Nunga dilungkuphon ho rimasmu tu hami, jala nunga dilele ho hami, nunga dibunu ho hami ndang maralangalang.","3:44 Nunga martabuni ho di bagasan ombun, ndang tartondong tangiang.","3:45 Nunga rapanrapan dohot biasbias hami dibahen ho di tongatonga ni angka bangso.","3:46 Luhut angka musunami pangangang babana be dompak hami.","3:47 Hasonggoton dohot godung manjadi jambarnami, tole muse hasiapon dohot hapansingon.","3:48 Hira batang aek do mabaor sian matangku, ala ni hapansingon ni boru ni bangsongku.","3:49 Sai mabakbak do iluilu ni matangku, ndang marpansadian, ndang marhasonangan.","3:50 Paima manatap manonggor Jahowa sian banuaginjang.","3:51 Matangku paholso rohangku taringot tu saluhut boru ni hutangku.","3:52 Sai dipaburuburu musungku do ahu songon pidong, soada paralaan.","3:53 Nunga direndephon nasida ngolungku di bagasan godung, lam ditompashon dope batu tu ahu.","3:54 Nunga pola disalpui aek ulungku, pola hudok: Tos ma annon hosangki.","3:55 Jadi hupajoujou ma goarmu, ale Jahowa, sian godung apala na bagas i.","3:56 Ditangihon ho do soarangku, unang tung padao pinggolmu sian hoihoingki dohot sian angguhanggukki.","3:57 Jonok do ho di ari uju na joujou ahu tu ho, nimmu do: Unang ho mabiar!","3:58 Nunga dihasuhuthon ho, ale Tuhan, bada tu tondingku; nunga dipalua ho ngolungku.","3:59 Nunga diida ho ale Jahowa pangarupaon na tu ahu; sai patingkos ma uhum tu ahu.","3:60 Nunga diida ho saluhut partubolonnasida, saluhut sangkapnasida dompak ahu.","3:61 Nunga dibege ho eleselesnasida, ale Jahowa, saluhut tahi ni rohanasida dompak ahu.","3:62 Pangkuling ni bibir ni angka alongku dohot tubutubu ni rohanasida mangalo ahu manipat ari.","3:63 Sai tatap ma parhundul dohot parhehenasida; ahu do gabe * ende aling di nasida.","3:64 Baloshon ma tu nasida partubolan, ale Jahowa, hombar tu pambahenan ni tangannasida!","3:65 Sai lehon ma tu nasida hatangkangon ni roha, jala harom ma jambarnasida!","3:66 Lele ma nasida di bagasan rimasmu, jala pansingkon nasida sian toru ni langit ni Jahowa!"," "],["4:1 Tung gabe marbirong hape sere hian, tung mimbar do hape rupa ni sere palangki mamolin tung marambolongan do hape angka batu ni habadiaon di haroroan ni saluhut alaman!","4:2 Anak ni Sion angka na marmulia, angka na sobokkon mas timbanganna, tung gabe sobokkon ulaula angka na sian tano do hape jadijadian ni tangan ni panopa.","4:3 Gari binatang manarehon mundalana laho pasusuhon anakna; muba do hape sogir ni boru ni bangsongku, tudoshon pidong andurian di halongonan.","4:4 Pola tung lohot dila ni posoposo tu langitlangit ni pamanganna dibahen uas; mangido indahan ia dakdanak hape ndang adong na marsagihon di nasida.","4:5 Jolma angka na somal manganhon na tabo na sai laon, mate anturaparon nuaeng di angka alaman; jolma angka na pinaompaompa di bagasan surta na jolo, margulu tena nuaeng.","4:6 Umbalga do antong hajahaton ni boru ni bangsongku sian dosa ni Sodom, i do garina balik di bagasan sangkidop mata, ndang pola lumenduk tanganna dibahen.","4:7 Sumillaman do indukna na jolo sian batu holing, sumaksak sian susu; rumara do dagingna sia mata intan, tung sisandok do rupana.","4:8 Alai anggo nuaeng umbirong do rupana sian itom, ndang be ditanda halak ibana di angka alaman; hulingkulingna lohot di holiholina, tung masak do songon hau.","4:9 Maruntungan do halak angka na mate binahen ni podang, asa halak na mate binahen ni haraparon, angka na mate marsingkor, ala hurangan parbue tano i.","4:10 Tung tangan ni inaina angka na bonsa roha mangalompa anakkonna sandiri, bahen sipanganonnasida di hapapansing ni boru ni bangsongku.","4:11 Nunga tung sun hinarimas ni Jahowa, nunga diusehon ibana parpiarpiar ni murukna, jala dipagalak sada api di bagasan Sion, na mansudahon angka ojahanna.","4:12 Ndang diparhatongon roha ni angka raja ni tano on, ro di isi ni portibi on sudena tahe, tung bongotan ni alo manang musu hape angka bahal ni Jerusalem.","4:13 Ala ni dosa ni angka panurirangna do antong, ala ni hajahaton ni angka malimna, angka naung mandurushon mudar ni halak partigor di tongatongana.","4:14 Marbadoatan do nasida songon halak na mapitung di angka alaman, marsapu mudar, tung na so tarjama halak do pangkeannasida i.","4:15 Pasiding hamu ma, * ramun do! Angka dijouhon halak tu nasida. Pasiding! Pasiding! Unang jama hamu nasida. Uju na maporus nasida jala madoado, ninna halak ma di tongatonga ni angka parbegu: Ndang be jadi nasida mangulon disi.","4:16 Nunga dipaserak bohi ni Jahowa nasida, ndang be tataponna nasida. Ndang pardulinasida angka malim, ndang maralangalang nasida mida * angka na tuatua.","4:17 Jongjong dope nian huta i, sai nolnol matanami mangkasiholi pangurupion di hami nian, hape so marniula. Sai manatapnatap do hami di panatapannami mangkalungunhon sada bangso nian hape so olo manolongi.","4:18 Sai dihampungi nasida do langkanami, maradu so tarbahen hami mardalan di alamannami. Nunga jonok tahe ajalnami, nunga gok ariarinami, ai nunga ro adamnami.","4:19 Dumoras do halak na paburuburu hami sian lali na martongatonga langit; sai diburu nasida do hami di atas ni angka dolok, sai diarop do hami di halongonan.","4:20 Hosa ni igungnami nian, na miniahan ni Jahowa, gari tardapot di bagasan godung nasida, hudok hami do nian taringot tu ibana: Di linggomanna mangolu ma hita di tongatonga ni angka parbegu.","4:21 Marolopolop ma ho jala marlas ni roha, ale boru Edom, na maringan di tano Us! Taripar do nang tu ho * panginumani, ingkon laos mabuk ho jala marsaemara.","4:22 Nunga * salese utangmi, ale boru Sion, ndang be buangkononna ho. Luluhononna ma ianggo hajahatonmu, ale boru Edom, jala papataronna angka dosami."," "],["5:1 Sai ingot ma, ale Jahowa na manginona tu hami! Sai tatap jala bereng haurahonnami.","5:2 Partaliannami nunga bali tu halak sileban, angka bagasnami tu halak na pulik marga.","5:3 Jadi angka na sopot so marama so marina nama hami; inanami hira na mabalu do.","5:4 Ingkon martuhor nama aek siinumonnami, arga situtu ia sobannami hutuhor hami.","5:5 Sai dilotongi nasida do tangkuhuknami, mandate pe hami laos so diloas do hami mangulon.","5:6 Tu Misir husombahon hami tangannami, boti tu Assur, asa pasingkop sipanganon nian.","5:7 Ompunami nian, angka na so disi be mardosa, hape manginona tu hami do hajahatonnasida i.","5:8 Hatoban do mangarajai hami, ndang adong na palua hami sian tangannasida i.","5:9 Pola sumeahon hosanami hami mangalap sipanganonnami maradophon podang di halongonan.","5:10 Hira purun do sisiknami hinilala binahen ni parpotirpotir ni haraparon.","5:11 Nunga digogoi nasida angka inaina di Sion, ro di angka namarbaju di bagasan angka huta ni Juda.","5:12 Nunga targantung angka induk dibahen tangannasida, bohi ni angka na tuatua pe, ndang marsangap diida.","5:13 Ingkon pausungusung pandudaan angka dolidoli, jala angka dakdanak martinggangan mangusung soban.","5:14 Angka na tuatua mansohot marpartungkoan, angka dolidoli mansohot marhasapi.","5:15 Nunga pesan las ni rohanami, panontoronnami nunga hosing gabe arsak ni roha.","5:16 Nunga peut * tumpal sian ulunami. Marjea ma hami ala naung mardosa hami!","5:17 Ala ni do mandate rohanami, ala ni gabe homur matanami.","5:18 Mida dolok Sion na tarulang i tahe; tung antuasu hape mardalani disi.","5:19 Alai anggo ho, ale Jahowa marhabangsa ro di salelenglelengna, habangsami pe hot do marsundutsundut.","5:20 Boasa tung tongtong hami * halupahononmu, tung tadingkononmu hami pola na sai leleng!","5:21 Togihon ma hami mulak tu ho, ale Jahowa, asa saut hami mulak! Paimbaru ma arinami, suang songon di narobi.","5:22 Tung laos ambolong situtu nama hami pasombuonmu ulaning manang tung sungkot hinarimasmu mida hami so marpangulahi roham tagamon?"," "]]
