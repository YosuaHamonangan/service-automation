[["1:1 On ma hata ni Jahowa na ro tu si Hosea, anak ni si Beeri di angka ari ni * si Usia, si Jotam, si Ahas dohot si Hiskia, angka raja di Juda; dohot di angka ari ni * si Jerobeam, anak ni si Joas, raja di Israel.","1:2 Mula ni hata ni Jahowa marhitehite si Hosea: ninna Jahowa ma tu si Hosea: Laho ma ho, buat ma sada * boruboru sibabijalang dohot angka tubu ni sibabijalang! Ai sai didatdati * isi ni tano i do marmainan, marbalik sian Jahowa.","1:3 Jadi laho ma ibana, jala dibuat ma si Gomer, boru ni si Diblaim, gabegabean ma nasida jala ditubuhon di ibana sada anak.","1:4 Dung i didok Jahowa ma tu ibana: Jou ma goarna si Jesreel; ai otik nari marlulu ma ahu di angka utang mudar ni si Jesreel tu * pinompar ni si Jehu, jala ahu pasiaphon harajaon ni pinompar ni Israel.","1:5 Jadi di ari na sasada i ponggolhononku ma sior ni Israel di rura Jesreel.","1:6 Dung i gabegabean muse ma boruboru i, jala ditubuhon sada boru. Dung i didok Jahowa ma tu ibana: Jou ma goarna Nai Sohinasian; * ai ndang be marpangulahi rohangku tu pinompar ni Israel, manang marpamuati rohangku tu nasida.","1:7 Alai marpangulahi ma rohangku anggo tu pinompar ni Juda jala * paluaonku nasida marhitehite Jahowa, Debatanasida i; alai ndang paluaonku marhitehite sior manang podang manang hamusuon, manang hoda manang jolma parsihundul pe.","1:8 Jadi dung sirang susu Nai Sohinasian, gabegabean muse ma boruboru i, jala ditubuhon sada anak.","1:9 Jadi ninna Jahowa ma: Jou ma goarna Lo Ami, ai ndang * bangsongku hamu, jala ndang hamu nampuna ahu."," "],["2:1 Alai anggo bilangan ni halak Israel sogot * sobokkon horsik ni laut do godangna na so hasuhatan jala na so habilangan, jala di hajongjongan * pandohonan tu nasida: Ndang bangsongku hamu, dohonon ma sogot tu nasida: Angka anak ni Debata na mangolu i do hamu.","2:2 Dung i marpungu ma sogot halak Juda rap dohot halak Israel, jala pabangkitonnasida ma sahalak bahen ihutannasida, jala borhat nasida sian tano i; ai timbul do ari ni si Jesreel sogot.","2:3 Paboa hamu ma tu hahaanggimuna: * Bangsongku! Dohot tu ibotomuna: * Hinasianan.","2:4 Sai badai hamu ma inamuna! Ai ndang ibana jolmangku, ahu pe ndang harajaanna, asa diuras bohina, paholang parmainanonna dohot pangalangkuponna sian holangkolang ni bagotna.","2:5 Asa unang hupasalang ibana, gabe marsaemara jala hupatindang ibana, songon di ari hatutubuna, jala hubahen ibana sobokkon halongonan jala hubahen ibana songon tano hasang jala hubunu ibana sogot binahen ni uas.","2:6 Jala ndang asianku angka anakna i, ala anak ni sibabijalang nasida.","2:7 Ai boruboru sibabijalang do inanasida i, jala mambahen haurahon do na tumubuhon nasida, ai tung didok do: Laho ma ahu * mangihuthon puangku, angka na mangalehon tu ahu roti dohot aek dohot hapas dohot hori dohot miak dohot tuak na tonggi siinumonku.","2:8 Dibahen i ida ma runggaonku ma dalanmu dohot suga, jala bahenonku sada parik, asa unang be jumpangsa angka dalanna i.","2:9 Eahanna pe angka puangna, hape ndang dapotsa nasida, jala luluanna nasida hape ndang jumpangsa. Jadi dohononna ma: Antong mulak nama ahu tu sinondukku parjolo i, ai sumonang do ahu uju i sian nuaeng.","2:10 Alai ndang ditanda rohana, ahu hian do nasailaon mangalehon tu ibana eme dohot tuak dohot miak; jala ahu do pagodang di ibana perak dohot sere, pinaulinasida * jumadihon Baal.","2:11 Dibahen i ulahanku ma mambuat emengku di tingkina dohot tuakku di tingkina jala rampasonku ma hapashu dohot horingku bahen pangkuphupi ni parsaemaraonna hian nian.","2:12 On pe, * pasalangonku ma hailaanna di adopan ni angka puangna, jala ndang adong manang ise baoa * na tuk palua ibana sian tanganku.","2:13 Dung i pasadionku ma sandok las ni rohana, ari rayana, poltak ni bulanna ro di ari Sabbat dohot saluhut arina marulaon godang.","2:14 Jala tarulang bahenonku hau anggurna dohot antajauna, ala na nidokna i taringot tusi: I do upangku, na nilehon ni angka puangku tu ahu; jala bahenonku do i gabe tombak, jadi suda ma angka i gagaton ni binatang di ladang.","2:15 Jala luluhononku ma tu nasida ariari ni Baal, uju manutung daupa nasida tusi, jala dipajagar angka tintinna dohot horungkorungna laho mangihuthon tu angka puangna, alai lupa do nasida anggo di ahu, ninna Jahowa.","2:16 Dibahen i, ida ma, elaonku ma nasida jala togihononku tu * halongonan, jala dohononku ma * hata apulapul tu rohana.","2:17 Lehononku ma olat ni tu ibana porlak anggurna dohot * rura Akor bahen bohal ni pangkirimon; jadi marende taripar ma nasida disi, songon * uju di angka ari ni haposoonna, songon uju di ari haruruarna sian tano Misir.","2:18 Di ari na sasada i, ninna Jahowa; goaronmu ma ahu: Tuanlaengku! Jala ndang be goaronmu ahu: Baal-hu!","2:19 Ai paholangonku ma goargoar ni angka Baal i sian pamanganna, jala ndang be taringotan ni halak angka goarnasida.","2:20 Jala bahenonku ma di ari na sasada i padan pardengganan di nasida tu binatang di ladang dohot tu pidong angka na martongatonga langit dohot tu gulokgulok di tano on; ponggolhononku ma sior dohot podang ro di hamusuon sian tano on, asa marsonangsonang nasida maringanan hubahen.","2:21 Jadi oliongku ma ho bahen jolmangku salelenglelengna; oliongku ma ho marhitehite hatigoran dohot uhum dohot asi ni roha dohot angka habasaon ni roha.","2:22 Jala oliongku ma ho di ahu * marhitehite haporseaon, gabe * tandaonmu ma Jahowa.","2:23 Di ari na sasada i maralus ma ahu, ninna Jahowa alusanku ma langit, jala alusan ni langit i tano on.","2:24 Jala alusan ni tano i ma eme dohot tuak dohot miak jala alusannasida ma si Jesreel.","2:25 Dung i saburhononku ma nasida di ahu di tano i jala asianku ma * Nai Sohinasian, jala dohononku ma tu * Lo Ami: Bangsongku do ho! Jala dohononna ma: Ale Debatangku!"," "],["3:1 Dung i ninna Jahowa ma tu ahu; ulahi ma laho, haholongi ma sada parompuan na hinaholongan ni puangna nian, hape marmainan do; songon pangkaholongi ni Jahowa di halak Israel, hape marbalik do nasida tu angka debata sileban, jala mangapian di gaburgabur angka na tinanggulean.","3:2 Jadi hutobus parompuan i di ahu arga sampululima rupia dohot tonga dua tuhukan eme.","3:3 Dung i ningku ma tu ibana: Tung nania leleng do ho di ahu; unang ho marmainan jala unang ho masiamangamang, ahu pe songon i tu ho.","3:4 Ai tung na leleng do halak Israel hundulhundul sogot ndang marraja, jala ndang marinduk, jala ndang marpelean, jala ndang marlanggatan jala ndang marsampesampe epod manang marganaganaan terapim.","3:5 Dung i di laonlaon ni ari mulak ma halak Israel, jala luluannasida ma Jahowa, Debatanasida i dohot * si Daud, rajanasida i jala angka hitir nasida * mandapothon Jahowa dohot hatuaonna di ujung ni angka ari."," "],["4:1 Tangihon ma hata ni Jahowa, hamu ale pinompar ni Israel! Ai adong do parbadaan ni Jahowa dompak pangisi ni tano i ala soada hasintongan jala soada haholongon, jala soada parbinotoan di Debata di tano i.","4:2 Holan tolontolon do dohot gabus dohot bunubunu dohot tangkotangko dohot langkuplangkup; mangarut do nasida jala mardapotdapot do angka utang mudar.","4:3 Dibahen i marsak do tano i jala mandate sude isina di bagasan ro di binatang di ladang dohot pidong angka na martongatonga langit, marragean dohot angka dengke di laut.","4:4 Hape na so tupa adong manang ise na mambadai, jala na so tupa adong manang ise na maminsang! Jala sobokkon halak na mambadai * malim do bangsomi.","4:5 Dibahen i ompas ma ho arianna i, ompas dohot panurirang rap dohot ho bornginna i, jala ripur bahenonku inam.","4:6 Ripur ma sogot bangsongki ala so marparbinotoan nasida, ala naung ditoishon ho parbinotoan, bolongkononku ma ho unang be ho mangaradoti ulaon hamalimon di ahu, ala naung dihalupahon ho patik ni Debatam, halupahononku ma huhut angka anakmi.","4:7 Lam sopar nasida lam dituntun nasida mardosa dompak ahu; * hamuliaonnasida gabe haurahon pasuharonku.","4:8 Dosa ni bangsongki do dihangoluhonnasida, jala mangapian rohanasida, be di hajahatonnasida.","4:9 Jadi dos be uhum i tu halak situanna torop dohot tu malim, marlulu ma ahu tu nasida be hombar tu dalannasida i, jala pasudolonku tu nasida hombar tu pambahenanna be.","4:10 Mangan pe nasida alai ndang butong, marmainan pe nasida alai ndang sopar nasida, ala dipasohot nasida marulaon tu Jahowa.","4:11 Parmainanon dohot anggur dohot tuak na pang, i ma na mangago roha.","4:12 Hape anggo bangsongku marpanungkunan tu * hauna do i, jala tungkotna marboaboa tu ibana; ai nunga dililuhon * tondi parmainanon nasida, gabe marmainan nasida marbalik sian Debatanasida.","4:13 Mamele do nasida * di atas punsu ni angka dolok, jala manutung daupa di atas ni angka buntulbuntul, ditoru ni hau hariara, jabijabi dohot baringin ala denggan parlinggomanna. Dibahen i laho marmainan do borumuna, jala tardege pinggol ni dalan angka parumaenmuna.","4:14 Alai ndang marlulu ahu dompak borumuna ala marmainannasida, manang dompak parumaenmuna ala tardege pinggol ni dalan. Ai gari hamu sandiri mangalambung do rap dohot angka parompuan parmainan mamele rap dohot angka parompuan sibabijalang, hape lam tu hamagoan do bangso na so marroha i.","4:15 Molo naeng marmainan ho, ale Israel, unang nian dohot Juda marsala! Unang nian laho hamu tu Gilgal, jala unang nian nangkok tu * Bethapen! Jala unang nian marmangmang hamu songon on: Songon sintongna mangolu Jahowa.","4:16 Ai tung na riar do Israel, songon lombu jalang, aduon ni Jahowa ma nasida nuaeng, songon anak ni birubiru di adaran na lambas.","4:17 Nunga tung tarrante Epraim tu angka ganaganaan; pasombu ibana tusi antong!","4:18 Torbang do tahe pargadombusonnasida, sai didatdati nasida do marmainan, sai mangapian di haurahon do angka partoginasida i.","4:19 Dilualua alogo do nasida marhitehite habongna, gabe tarurak nasida binahen ni peleannasida i."," "],["5:1 Tangihon ma hata on, hamu ale angka malim, jala parateatehon ma i, hamu ale pinompar ni Israel, jala tarehon pinggolmu ho ale pinompar ni raja! Ai dompak hamu do uhum i, ala gabe jorgong hamu di Mispa, huhut gabe aring na tinaon di atas ni Tabor.","5:2 Sai diulasulas angka panimbil do pamotongon pelean, alai gabe paminsang do anggo ahu tu nasida saluhut.","5:3 Tangkas do hutanda Epraim jala ndang buni ia Israel maradophon ahu, ai apala ipe marmainan Epraim, ramun ia Israel.","5:4 Ndang diloas angka pambahenannasida mulak tu Debatanasida, ai * tondi parmainanon di bagasan rohanasida, jala ndang ditanda nasida Jahowa.","5:5 Alai hajungkaton ni Israel manindangi sogot dompak bohina, jala ompas be do Israel dohot Epraim binahen ni hajahatonnasida; ompas nang Juda rap dohot nasida.","5:6 Ro do nasida * marhitehite birubirunasida dohot lombunasida naeng mangalului Jahowa nian, alai ndang tagamon jumpangnasida ibana, ai nunga * manginsurut ibana sian nasida.","5:7 Nunga mahilolong nasida mida Jahowa ai angka anak sileban ditubuhon nasida; dibahen i suda ma nasida panganon ni poltak ni bulan ro di partaliannasida i.","5:8 Palu hamu ma sarune di Gibea dohot sangka di Rama! Marsurak hamusuon ma hamu di * Bethapen: Di pudim do ale Benjamin!","5:9 Epraim gabe holongonan di ari paminsangon; jala hasintongan do hupabotohon tu angka marga ni Israel.","5:10 Angka induk ni Juda nunga gabe tudoshon halak * na paorot parbalohan, ala ni usehononku ma tu nasida rimashu, songon aek.","5:11 Nunga hona pangarupaon Epraim, tarjepol do i hona uhum; ai girgir do ibana * mangihuthon patik binahen ni jolma.","5:12 Dibahen i tudoshon ngitngit do ianggo ahu di Epraim, jala tudoshon burbur na mangago di pinompar ni Juda.","5:13 Jadi dung diida Epraim sahitna jala Juda bugangna, gabe laho ma Epraim tu * Assur, jala disuru suruanna tu raja * Jarib; alai ndang tarbahen anggo ibana pamalumhon hamu, jala ndang hataoaran ibana bugangmu.","5:14 Ai * sobokkon babiat do ahu di Epraim, jala sobokkon anak ni babiat di pinompar ni Juda. Ianggo ahu, dung * huparsisiga laho ma ahu, huboan nasida, jala ndang adong na tuk paluahon.","5:15 Laho ma ahu mulak tu ingananku, paima diundukhonnasida dosanasida i, jala dilului nasida bohingku; * di bagasan hagogotannasida i pasogotonna ma mangalului ahu sian nasa rohana."," "],["6:1 Beta hita, asa mulak hita tu Jahowa! * Ai nunga ibana mangaribahi, laos ibana pamalum hita! Nunga ibana mambugangi, laos ibana manaoari hita!","6:2 Sai pangoluonna do hita dung salpu dua ari, tole patoluarihon paheheonna hita, asa mangolu hita maradophon ibana.","6:3 Sai mananda ma hita, sai ringgas ma hita mangeahi parbinotoan di Jahowa, tudoshon buhasiang ari do sintong ni habibinsarna, jala sai na ro do ibana songon udan tu hita songon udan nene na mamornohi tano i.","6:4 Tung aha ma bahenonku tu ho, ale Epraim? Tung aha ma bahenonku tu ho, ale Juda? Ai tudoshon ombun manogot do hadaulatonmuna, jala tudoshon nambur manogot, na tibu manaek.","6:5 Dibahen i hubarbar nasida marhitehite angka panurirang, hubunu nasida marhitehite hata angka na sian pamanganku, gabe binsar angka uhumhu, songon panondang.","6:6 Ai lomoan do rohangku mida asi ni roha, asa mida pelean; jala lomoan mida parbinotoan di Debata, asa mida pelean situtungon.","6:7 Alai anggo nasida dilaosi nasida do padan na hubahen, songon * si Adam nunga * marbalik nasida sian ahu disi.","6:8 Huta ni angka siulahon hajahaton do Gilead, gok bogas sian mudar.","6:9 Jala songon jolma panamun do marmonggopan luhutan ni angka malim; di dalan laho tu Sikem manodosi nasida, ai harorangon diula nasida.","6:10 Angka hasogiron do huida di bagasan bagas ni Israel; disi do masa * parmainanon ni Epraim, ramun ia Israel.","6:11 Nang di ho, ale Juda, nunga dipatindang sada * gotilon, molo dung * mulak sogot huboan bangsongku sian habuangan."," "],["7:1 Laho pamalum Israel nian ahu, patar ma dohot hajahaton ni Epraim dohot angka hasalaan ni Samaria. Ai mangulahon sipaotooto do nasida, jala mangarut panangko i, jala mangemur halak pangemur di alaman.","7:2 Jala ndang didok nasida di bagasan rohanasida ahu marningot saluhut hajahatonnasida. Dibahen i dihaliangi angka pambahenannasida ma nasida anggo nuaeng, angka na di jolongku do i.","7:3 Marhitehite hajahatonnasida marlas ni roha rajai dibahennasida, jala marhitehite gabusnasida angka induk.","7:4 Tung saluhut do nasida angka pangalangkup, doshon sada pamurunan nasida, na pinatuba ni tukang roti, na mansadi patubatubahon olat ni dung diluntak na niudi paima torus igarigarna.","7:5 Tole ari raya ni rajanta i, marsahit be ma induk * dibahen raru ni anggur; satahi ibana dohot angka pangarehei.","7:6 Ai lam masipasolhotan nasida, songon pamurunan do rohanasida masionggopan: Manipat sabornginna i modom rimasnasida, manogotna i marsigorgor ibana muse, songon jilam ni api.","7:7 Saluhut do nasida marsigorgor be songon pamurunan jala suda panguhumnasida dipangan; saluhut rajanasida marragean, ndang adong manang ise sian nasida na joujou tu ahu.","7:8 Saor tu angka bangso parbegu do Epraim, songon sagusagu na so hinosing do Epraim.","7:9 Halak ruar umpangan gogona, hape ndang mamoto anggo ibana; nunga pola pistik uban ibana, laos so mamoto do.","7:10 Alai hajungkaton ni Israel maralus dompak bohina, hape laos so mulak nasida tu Jahowa, Debatanasida i, laos so di lulu i nasida ibana di saluhutna i.","7:11 Jadi tudoshon darapati na oto nama Epraim, ndang marroha: Tongkin tu Misir nasida joujou, tongkin tu Assur nasida laho.","7:12 Alai disi laho nasida lingkuphononku ma rambangku tu nasida, jala taitonku nasida tu toru songon pidong na martongatonga langit; pinsangonku ma nasida hombar tu barita di luhutannasida i.","7:13 Marjea ma nasida, ala maporus nasida maradophon ahu! Marhinamago ma nasida, ala marbalik nasida sian ahu! Ianggo ahu nian * naeng paluaonku nasida, hape anggo nasida hata gabus do didok nasida tu ahu.","7:14 Ndang dung nasida mangangguhi tu ahu di bagasan rohanasida, tagonan nasida mangandungi di atas podomannasida i; ala eme dohot anggur nasida marpungupungu, marbalik sian ahu.","7:15 Ianggo ahu hupodai do nian, hupargogoi tangannasida i; hape anggo nasida na jat do dipingkiri rohanasida dompak ahu.","7:16 Mulak pe nasida, alai ndang dompak ginjang, gabe tudoshon * sior sipaotooto; marragean ma angka induknasida marhitehite podang, ala ni panengaon ni dilanasida: I ma gabe haurahonnasida di tano Misir."," "],["8:1 * Bahen tu pamanganmu sarune i: ** Songon panoro ni lali songgop musu tu bagas ni Jahowa; * ala dilaosi nasida padan na hubahen i, jala manjahati nasida dompak patikki.","8:2 Mangangguhi do nian Israel tu ahu: Ale Debatangku, hutanda hami do ho.","8:3 Alai nunga ditulakkon Israel na denggan i: Leleon ni musu ma ibana nuaeng.","8:4 Nunga dipampe nasida raja, alai * ndang marhite sian ahu; nunga dipabangkit nasida angka induk, hape ndang hutanda nasida. Perakna dohot serena dipauli nasida bahen ganaganaan di dirina ala ni siaphononhon do nasida.","8:5 Nunga dibolongkon ibana * lombumu, ale Samaria! Nunga marsigorgor rimashu dompak nasida. Sadia leleng on tagamon so tarbahen nasida pita.","8:6 Ai sian Israel do haroroan ni, panompa i do mambahensa, jala ndada i Debata, * ai gabe tanggotanggo do sogot lombu ni Samaria.","8:7 Ai nunga * disaburhon nasida alogo, jadi habahaba gotilonna sogot, ndang marbiur emena i, ndang maritak biurna i; tung sura pe adong diparbuehon, halak sileban do umpolgaksa sogot.","8:8 Nunga tarbondut Israel tahe! Gari nuaeng nunga nasida di tongatonga ni angka parbegu, * songon ulaula na so tarhalomohon roha ni jolma.","8:9 Ala na nangkok i nasida tu * Assur, songon halode harangan na riar, na so tarpajinak; mangalehon * upa parmainanon do anggo Epraim.","8:10 Alai atik pe mangalehon upa nasida tu angka bangso parbegu, magira ma papunguonku nasida, asa mamungka otik nasida binahen ni rodi ni raja ni angka pangarajai.","8:11 Ala naung ditambai Epraim angka langgatan laho mardosa, mangala dosa ma angka langgatan i tu ibana.","8:12 Marloksaloksa pe patikku husurathon tu ibana, hira hata sileban do i dietongi rohanasida.","8:13 Dipotongi nasida * angka pelean situtungon tu ahu, hira jagal hian, laos nasida manganhon, alai ndang dihalomohon Jahowa nasida. Ingotonna ma nuaeng hajahatonnasida, jala luluhononna dosanasida: * Mulak tu Misir ma nasida.","8:14 Ai nunga dihalupahon Israel sitompa ibana, jala dipauli angka joro tu begu, jala nunga dipatamba Juda huta angka na gonting. Jadi tongosonku ma * api tu bagasan angka hutana, laos suda panganonna bagasna angka na bolon i."," "],["9:1 Unang marlas ni roha ho ale Israel pola marolopolop songon angka parbegu, ai nunga * marmainan ho marbalik sian Debatam, nunga mangapian ho di upa parmainanon di atas ni saluhut angka pardegean eme.","9:2 Dibahen i ndang be parmuduon ni pardegean dohot pangilangan anggur nasida jala ansion ni anggur na imbaru do nasida.","9:3 Ndang be maringan nasida di tano ni Jahowa, ingkon * mulak tu Misir do Epraim, jala panganonnasida do * na ramun di Assur.","9:4 Ndang tagamon usehononnasida anggur di Jahowa, jala ndang tagamon lomo rohana di angka peleannasida i, tudoshon sagusagu hinamago do i di nasida ramun do sude na manganhon. Ai marmudu hosanasida sandiri do sagusagunasida i, ndang tarbahen masuk tu joro ni Jahowa.","9:5 Tung aha ma bahenonmuna di ari luhutan dohot di ari raya ni Jahowa?","9:6 Ai ida ma, nunga laho nasida dibahen hasisiap; papungupunguon ni Misir do nasida, Mempis mananom nasida. Homitannasida sian perak teanon ni latong do, * duriduri tubu di bagasan undungundungnasida.","9:7 Nunga ro angka ari partubolan! Nunga ro angka ari pamalosan! Botoon ni Israel ma disi: Na bodo do panurirang, lalaen do baoa partondion dibahen hinadeak ni hajahatonmu dohot dibahen hinagodang ni pangiburuon.","9:8 Epraim mangonggop umbajo bangso ni Debatangku; panurirang i do * rambang ni halak sitaoni pidong di saluhut angka dalanna; masa do pangiburuon di bagasan bagas ni Debatana.","9:9 Tung na bagas do halonongannasida, songon * uju di Gibea; ingotonna ma hajahatonnasida, luluhononna ma dosanasida.","9:10 Songon * parbue ni anggur di halongonan Israel jumpang ahu, songon patumonaan ni antajau huida ompumuna di mulana; hape laho do nasida tu * Baal-Peor pasahathon dirinasida tu haurahon, gabe biasbias nasida suang songon puangnasida.","9:11 Dibahen i habang do songon pidong hamuliaon ni Epraim, ndang be mangintubu, ndang be marhangoluan jolma, manang olo gabegabean.","9:12 Ai nang pe dipagodanggodang nasida angka anaknasida, punu do nasida bahenonku, langa soada jolma. Tongon do, marjea ma nasida molo manginsurut ahu sian nasida.","9:13 * Tudoshon Tirus jolo huida Epraim, sinuan di jampalan na lomak; alai ingkon togihonon ni Epraim sogot angka anakna laho pabunuhonsa.","9:14 Lehon ma tu nasida, ale Jahowa! Aha tahe patut lehononmu? Lehon ma tu nasida bortian na hol dohot bagot na marsik.","9:15 Nasa hajahatonnasida di Gilgal do, ai disi do hupungka mangkagigihon nasida. Ala ni roa ni pambahenannasida, onjarhononku ma nasida sian bagashu, ndang be datdatanku mangkaholongi nasida; panggunturi do saluhut induknasida.","9:16 Nunga talu Epraim; nunga malos uratna, ndang be marparbue nasida; tung sura pe mangintubu nasida, bunuonku do angka na pinarsinta ni butuhanasida.","9:17 Bolongkonon ni Debatangku do nasida, ai ndang ditangihon nasida ibana, jadi maotaot ma nasida di tongatonga ni halak parbegu."," "],["10:1 * Hau anggur na rugun do Israel marparbue na tudos tu ibana; lam ganda parbuena, lam * dipatorop angka langgatan; hombar tu denggan ni tanona, dipadenggan nasida angka ganaganaan.","10:2 Landit do rohanasida, nuaeng ma manginona tu nasida. Ibana ma mangaloha langgatannasida, manegai angka ganaganaannasida.","10:3 Ai dohononnasida ma disi: Ndang marraja hita ala so itahabiari Jahowa; ia rajai, tung aha ma bahenonna tu hita?","10:4 Angka hata na so gabeak dihata i nasida, parbulanon na marpangansi dipangke mambahen parjanjian, jala martumbur uhumi, songon latong di atas gole ni hauma.","10:5 Angka hitir do isi ni Samaria humolsohon angka lombu sian * Bethapen, ai * margudompong do bangsona alani, raion angka malimna, ala na tarboan sian nasida hamuliaonna.","10:6 Lombu i pe tarboan do * tu Assur bahen somba tu raja Jarib Tarurak ma ia Epraim, maila anggo Israel dibahen sangkapna.","10:7 Nunga mago Samaria; rajana pe tudoshon pangotoman di ginjang aek.","10:8 Siap ma dohot angka tambak ni Apen, pardosaan ni Israel. * Suga dohot duriduri tubu sogot di ginjang langgatannasida. Jadi * dohononnasida ma tu angka dolok: Hungkupi hami! Dohot tu angka dolokdolok: Tinggang i hami!","10:9 Olat ni angka ari di Gibea, sai mardosa do ho, ale Israel! Disi do tinggal nasida, asa unang sahat tu nasida di Gibea hamusuon i ala ni angka anak hajungkaton.","10:10 Guru lomongku nama paminsangku tu nasida. Mangaromrom ma angka bangso dompak nasida laho manali nasida ala dosanasida silompit dua.","10:11 Lombu na niajar do anggo Epraim, lomo rohana mardege alai anggo ahu bolusonku ma hinauli ni rungkungna; pampeongku ma auga tu Epraim, ingkon maninggala ma anggo Juda, manisir ia Jakkob di ibana.","10:12 * Sabur hamu ma di hamu bahen hatigoran asa manggotil hamu hombar tu asi ni roha! Totas hamu ma di hamu sada ladang naimbaru, ai nunga * jumpang tingki mangalului Jahowa, paima ro ibana jala dipaudanhon tu hamu hatigoran.","10:13 Hape hageduhon * dininggalai hamu na sai laon, hajahaton digotil hamu, parbue gapgap dipangan hamu.","10:14 Ala marhaposan ho tu dalanmu tu hinadeak ni ulubalangmu, jadi masa ma musu garembong di tongatonga ni angka bangsom, jala saluhut hutam angka na gonting i tarulang songon pangulang ni * si Salmon di Bet-Arbel; di ari parporangan, uju marosak angka inaina humongkop angka anakna.","10:15 Laos songon i do bahenon ni Betel tu hamu ala ni hinaroa ni hajahatonmuna. Sogot manogotna i siap situtu raja ni Israel."," "],["11:1 Uju bajar dope Israel, holong rohangku mida ibana, jala sian Misir do * hujou anakki.","11:2 Lam tarjou nasida lam mandaodao nasida sian bohi ni panurirang; tu angka Baal nasida balik mamele, tu angka ganaganaan nasida manutung daupa.","11:3 Ianggo ahu nian, huiringiring do Epraim, hutangkup nasida di tanganna; alai ndang ditanda nasida, ahu do nian pamalum nasida.","11:4 Marhitehite ihot ni jolma ahu manogu nasida dohot marhitehite tali haholongon; jala ahu do hira sipaganggang auga di osangosangnasida jala husulangkon sipanganon tu ibana.","11:5 Ndang tagamon mulak ibana tu tano Misir, Assur nama gabe rajana, ala manjua nasida paubahon rohana.","11:6 Jadi patuseok ma tongtong podang di bagasan hutanasida, jala siaphononna angka ransangna, laos sudahononna ala ni sangkapnasida.","11:7 Hape anggo bangsongki sai mandatdati marbalik sian ahu, tarjou do nian nasida tu ginjang, hape ndang olo nasida hehe nanggo sahalak.","11:8 Beha lehononku ma ho ulaning ale Epraim? Pasahatonku ma ho ale Israel? Beha lehononku ma ho ulaning songon * Adma? Bahenonku ma ho songon Zeboim? * Humusor do tahe rohangku dompak ho, marsigorgor do angka asi ni rohangku.","11:9 Ndang tarlaluhon ahu parpiar ni rimashu, ndang be ulahononku maniaphon Epraim. * Ai Debata do ahu, ndada jolma, di tongatongamu do na badia, jala ndang ro ahu di bagasan rimas.","11:10 Mangihuthon tu Jahowa do nasida sogot, songon babiat * ibana patungoromon, ai patungoromon ibana, jadi angka hitir ro mangarongom * angka anak sian laut.","11:11 Angka hitir do nasida tongon marlojongi songon pidong sian Misir, jala * songon darapati sian tano Assur; dung i paianonku na ida di jabunasida marsonangsonang, ninna Jahowa."," "],["12:1 Dihaliangi halak Epraim do ahu marhitehite gabus, jala halak Israel marhitehite sipaotooto; ianggo Juda marsihohot dope nian tu Debata dohot tu na badia i.","12:2 Epraim mangkalomohon alogo jala dieahi habahaba sian purba, ganup ari dipatamba gabus dohot pangarupaon dohot mambahen padan * tu Assur, jala diboan miak tu Misir.","12:3 Alai adong do huhut parbadaan ni Jahowa tu Juda, jala marlulu ibana dompak Jakkob hombar tu angka dalanna, hombar tu angka pambahenanna tutu baloshononna tu ibana.","12:4 Di bortian dope ibana nunga ditiop hian tambihul ni hahana, jala di haroro ni gogona marsiranggut ibana dohot Debata.","12:5 Marsiranggut ibana dohot suruani jala monang ibana, tumatangis ibana huhut diparajarajai suruani. Jumpangsa ibana muse di Betel, jala * disi do mangkatai ibana tu hita.","12:6 Alai Jahowa do i, Debata ni angka parangan, * Jahowa do goarna.","12:7 Dibahen i ho ale, sai pauba ma roham tu Debatam; radoti ma haholongon dohot uhum, jala marhaposan tu Debatam ho manongtong!","12:8 Halak Kanaan ibana patioptiop hatian sipaotooto, somal ibana mangarohai rasirasa nuaeng.","12:9 Lam didok Epraim dope songon on: * Asal dung mamora ahu, jumpang ahu sinamot, ndang tagamon jumpangan jea ahu, tau dosangku sian saluhut na huhangaluthon.","12:10 Hape * ahu do nian Jahowa Debatam olat ni tano Misir; jala ahu mambahen ho maringan dope di undungundung songon uju di angka ari raya.","12:11 Jala marboaboa ahu tu angka panurirang, jala ahu patorophon pangungkapon, jala marumpama ahu marhitehite angka panurirang.","12:12 Molo masa pameleon tu begu di Gilead, sai na buriapus do nasida; di Gilgal dipelehon nasida angka jonggi. Langgatannasida pe doshon tambaktambak sogot di atas gole ni hauma.","12:13 * Maporus tu Padang-Aram ia si Jakkob, jala sinonduk ia * si Israel mambuat boru, marmahanmahan ibana mambuat boru.","12:14 Jala marhitehite panurirang sada * ditogihon Jahowa Israel ruar sian Misir, jala marhitehite sada panurirang nasida diparmahan.","12:15 Alai piripirion situtu ibana dibahen Epraim jadi parsapatahononna ma utangna mudar tu ibana, jala baloshonon ni Tuhanna ma haurahonna tu ibana."," "],["13:1 Molo mangkuling * Epraim, mabiar be do, timbul do ibana di Israel; alai dapotan dosa ibana dibahen Baal, jadi mate ibana.","13:2 Nuaeng pe, sai didatdati nasida do manambai dosa; * dipauli nasida do di nasida ganaganaan na tinuang sian peraknasida, angka ganaganaan tubutubu ni rohanasida, jadijadian ni angka pande saluhutna i. Tusi do nasida martonggo umpelehon jolma, angka anak ni lombu * diumma nasida.","13:3 Dibahen i * sobokkon ombun manogot nama nasida, jala sobokkon nambur, na tibu laho, jala * sobokkon hurangkam, na hinabangkon ni habahaba sian pardegean, jala sobokkon timus sian pandiloan.","13:4 Hape * ahu do nian Jahowa Debatam olat ni tano Misir, jala Debata dungkon ni ahu, ndang adong tinandam, jala ndang adong sipangolu dungkon ni ahu.","13:5 Ahu hian marhamaol ho di halongonan di tano na mohop situtu.","13:6 Alai dung jumpangan * panjampalan nasida hubahen, bosur ma nasida, dung bosur nasida, ginjang ma rohanasida, alani dihalupahon nasida ahu.","13:7 Dibahen i hira gabe * singa ma ahu tu nasida, hira babiat ahu mangarop di dalan.","13:8 Manoro ma ahu di nasida, songon * ina ni gompul na agoan anak, jala parsurageonku andoranasida jala polgahongku nasida disi, songon singa boruboru, angka binatang di ladang tahe manansani nasida.","13:9 * Lonong pe ho, ala dialo ho do ahu silehon tua hian tu ho.","13:10 Didia nuaeng rajam? Ibana nian mangurupi ho di saluhut angka hutam! Jala didia do panguhum, angka * na pinandohanmu na sai laon mandok: Lehon di ahu sada raja dohot angka induk!","13:11 Hulehon do tu ho sada raja di bagasan rimashu, jala buatonku ibana muse sian murukku.","13:12 Nunga pola binobok hajahaton ni Epraim, nunga pinasinok dosana.","13:13 * Pambebeon ni parompuan na mangae posoposona ro tu ibana, hape anak na so marbisuk anggo ibana, * ala so ditopot dalan na bolon di tingkina i.","13:14 * Sian tangan ni parbeguan paluaonku nasida, sian hamatean tobusonku nasida! Didia angka begu antukmu, ale hamatean? Didia hamagoanmu, ale banuatoru, tung na so hutanda do * ruhut ni solsol ni roha.","13:15 Ai ibana do nian * sumopar sian angka hahaanggina; ro ma sogot * alogo sian purba, alogo sian Jahowa manaek sian halongonan, jadi marsik ma mualna dohot sumurna bahenonna; ibana ma mamupusi parpeopan ni saluhut ulaula hasoloan ni roha."," "],["14:1 Ingkon tarjepol Samaria sogot, ala manggunturi dompak Debatana. Marragean ma nasida bahenon ni podang, * rosahanna do posoposonasida, jala lapaanna do angka boruboru na marhangoluan.","14:2 Sai * mulak ma ho, ale Israel, tu Jahowa, Debatam! Ala naung tarrobung ho di bagasan hajahatonmu.","14:3 Angka hata i ma parateatehon hamu, laho mulak tu Jahowa, dok hamu ma tu ibana: Sai marpamuati ma roham mida hajahatonnami sudena! Sai jalo ma na denggan on asa * hugararhon hami angka jonggi ni bibirnami bahen pelean tu ho.","14:4 Ndang be anggo Assur manolongi hami, ndang be marsihundul di hoda hami! Ndang be dohononnami tu jadijadian ni tangannami: Ale debatanami! Marhitehite ho nama jumpangan asi ni roha anak na sopot so marama.","14:5 Pamalumonku ma panundalionnasida, girgir ma ahu mangkaholongi nasida, ai nunga mombun rimashu maradophon nasida.","14:6 Sobokkon nambur ma ahu di Israel, marbunga ma nasida songon bunga pansur, jala manjarar angka uratna, songon Libanon.","14:7 Marjurampak ma angka tumburna, jala * songon hau jetun hamuliaonna, jala * uapna songon Libanon!","14:8 Ulahon ni halak angka na maringan di parlinggomanna ma pangoluhon eme, jala marbunga nasida songon hau anggur baritana pe songon anggur ni Libanon.","14:9 Ale Epraim, tung tudihangku dope angka ganaganaan? Ahu do mangalusi dohot manatap ho; ahu do songon hariara na rugun, ahu do haroroan ni parbuem.","14:10 Ise do na pistar asa diparateatehon saluhutna i? Ise do na marroha, asa tandaonna i? Ai tigor do angka dalan ni Jahowa, jala halak partigor"," "]]
