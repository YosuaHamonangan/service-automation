[["1:1 On ma mula ni barita na uli ni Jesus Kristus.","1:2 Hombar tu na tarsurat di panurirang Jesaya: \"Husuru ma suruanki, patujolo ni bohim, sipature sidalananmi!\"","1:3 \"Soara ni na manjoujou di halongonan: Pature hamu ma dalan di Tuhan i; pahornop hamu ma sidalananna i!\"","1:4 Di halongonan do si Johannes mandidihon jala manjamitahon pandidion hamubaon ni roha, laho pasesahon dosa.","1:5 Jadi ruar ma sude pangisi ni tano Judea ro di sude halak Jerusalem manopot ibana jala dipandidihon do nasida di batang aek Jordan, dung ditopoti be dosana.","1:6 Ianggo si Johannes i, imbulu ni unto do ulosna jala hulingkuling do hohosna, angka sihapor dohot situak ni loba do sipanganonna.","1:7 On do jamitana; Na ro ma sian pudingku na gumogo sian ahu; na hurang tama do ahu paunduk ahu mangkarhari tali ni sipatuna.","1:8 Aek do hudidihon tu hamu; alai Tondi Parbadia do didihononna tu hamu.","1:9 Uju i ma ro Jesus sian Nasaret, na di luat Galilea, jadi tardidi ma Ibana di aek Jordan, dididi si Johannes.","1:10 Di na hehe Ibana sian aek i, pintor diida si Johannes ma mungkap langit, jadi songgop ma Tondi i songon darapati tu Ibana.","1:11 Jala masa ma soara sian ginjang i, na mandok: Ho do Anak haholongan ni rohangku; lomo do rohangku di Ho!","1:12 Dung i mamintor ditogihon Tondi i ma Ibana tu halongonan.","1:13 Asa di halongonan ma Ibana leleng ni opatpulu ari diunjuni sibolis i; rap dohot angka binatang do Ibana disi, dung i ro ma angka surusuruan marhobasi di Ibana.","1:14 Alai dung dihurungkon si Johannes, ro ma Jesus tu luat Galilea manjamitahon barita na uli ni Debata.","1:15 Ninna do: Nunga dapot tingkina; nunga songgop harajaon ni Debata. Pauba hamu ma rohamuna, jala haporseai hamu ma barita na uli i!","1:16 Dung i di na mardalani Ibana di topi ni tao Galilea, diida ma si Simon dohot si Andreas, dongan saama ni si Simon, na sumampakkon jalana tu tao i, ai panjala do nasida.","1:17 Jadi didok Jesus ma tu nasida: Ihuthon hamu Ahu; bahenonku do hamu sijala jolma!","1:18 Pintor ditadingkon nasida ma jala i, laos mangihuthon Ibana.","1:19 Jadi dung dumao otik didalani sian i, diida ma si Jakobus, anak ni si Sebedeus, dohot si Johannes, donganna saama i, di bagasan parau do nang nasida patureturehon jalanasida.","1:20 Dung i manigor dijou ma nasida, gabe ditadingkon nasida ma amanasida, si Sebedeus na di parau i rap dohot angka anak gajianna, laos ro do nasida mangihuthon Ibana.","1:21 Dung i dibongoti nasida ma huta Kapernaum, jadi manigor tu parguruan ma Ibana di ari Sabbat, laho mangajari.","1:22 Gabe longang do rohanasida umbege podana, ai na marsahala do pangajarionna di nasida, ndada songon angka sibotosurat.","1:23 Jala tongon ma adong di parguruannasida sada halak partondi na hodar na mangangguhi.","1:24 Ninna do: O Jesus, na sian Nasaret; marhua Ho tu hami! Na ro do Ho hape mangago hami! Hutanda do Ho; na badia ni Debata do Ho!","1:25 Alai disonggahi Jesus do ibana, didok ma: Sip ho! Ruar ma ho sian ibana!","1:26 Gabe disarat tondi na hodar i ma ibana, pola gogo soarana manjoujou, laho ruar sian ibana.","1:27 Jadi longang ma rohanasida saluhutna, pola masisungkunan nasida, angka didok ma: Na beha do on? Poda na imbaru do on! Ai gari angka tondi na hodar dipaksa mardongan sahala, gabe dioloi do Ibana.","1:28 Dung i pintor sar ma baritana tu sandok luat Galilea i.","1:29 Dung ruar sian parguruan i, manigor dibongoti nasida ma jabu ni si Simon dohot si Andreas raphon si Jakobus dohot si Johannes.","1:30 Alai na peak do simatua boru ni si Simon i panepaneon, jadi manigor ditaringothon ma i tu Ibana.","1:31 Jadi didapothon ma ibana, dijama ma tanganna pahehehon; dung i ditadingkon panepane i ma ibana, jadi dihobasi ma di nasida.","1:32 Alai dung bot, dung sundut mata ni ari, masiboan na marsahitna be ma halak tu jolona, ro di na sinonggopan ni angka sibolis.","1:33 Gabe sude nasida na sahuta i marpungu di jolo ruma i.","1:34 Jadi torop do angka na hansitan na marragamragam sahitna dipamalum jala torop sibolis dipabali; alai ndang diloas angka sibolis i paboahon, naung ditanda nasida Ibana.","1:35 Dung i manogotna i, borngin situtu dope, hehe ma Ibana tu balian, laho martangiang tu na lungun.","1:36 Jadi diihuthon si Simon dohot angka donganna ma Ibana tusi.","1:37 Jadi dung jumpangsa, didok nasida ma mandok Ibana: Sude halak mangalului Ho!","1:38 Alai didok Ibana ma tu nasida: Beta ma hita tu na asing, tu angka lumban na humaliang an, asa dohot disi Ahu marjamita. Ai ala ni i do umbahen na ro ahu!","1:39 Laos laho ma Ibana marjamita tu parguruannasida na di liat Galilea jala dipabali angka sibolis.","1:40 Jadi ro ma sada halak na huliton tu jolona, dielehelek jala disomba ma Ibana huhut mandok: Molo na olo Ho, tarpamalum Ho do ahu!","1:41 Jadi asi ma rohana, disurdukkon ma tanganna, dijama ma ibana, laos didok ma: Na olo do Ahu; ias ma ho!","1:42 Jadi pintor longkang ma hulit i sian ibana, gabe ias ma dagingna.","1:43 Dung i gogo ma ibana dipopai jala manigor dipalaho ma.","1:44 Ninna ma mandok ibana: Jaga ho; so tung dipaboa ho i tu manang ise! Alai laho ma ho, patuduhon ma dirim tu malim, dung i pelehon ma na pinatikkon ni si Musa, ala naung malum ho, bahen panindangion tu nasida!","1:45 Alai dung laho ibana, dipungka ma pararathonsa, dipasar ma hata i, pola so tarbahen Ibana be bongot tu huta i di na patar; jadi di ruar, di inganan na sumoding nama Ibana. Laos ro do halak sian desa na ualu i manopot Ibana."," "],["2:1 Asa dung na nia lelengna, diulakkon Jesus ma laho tu huta Kapernaum, jala tarbege ma, naung di jabu Ibana.","2:2 Jadi torop ma marpungu tusi, pola so hasiatan be ro di alamanna, gabe dipaboa ma tu nasida hata i.","2:3 Dung i ro ma na mamboan sada halak na sarion tu Ibana; opat do na mangusungsa.","2:4 Alai ndang hajonohan nasida Ibana, ala ni natorop i, gabe diloha nama tarup ni ingananna i; jala dung diungkap i, ditantan ma sian i podoman hapeahan ni na sarion i.","2:5 Marnida haporseaonnasida i Jesus, ninna ma mandok na sarion i: O anaha, nunga sesa angka dosami!","2:6 Alai adong do hundul disi deba sibotosurat, angka na mandok di bagasan rohanasida:","2:7 Na boha do hata ni On! Na mangaleai Debata do Ibana. Sasada Debata do na tuk manesa dosa!","2:8 Alai manigor diboto Jesus ma di bagasan rohana parhusarion ni rohanasida, jadi didok ma tu nasida: Boasa songon i pingkiran ni rohamuna?","2:9 Dia do ummomo? Dohonon tu na sarion i: Nunga sesa angka dosami! Manang dohonon: Hehe ma ho, boan ma podomanmi; mardalan ma ho?","2:10 Alai asa diboto hamu, marhuaso do Anak ni jolma i di tano on manesa angka dosa (didok ma tu na sarion i:)","2:11 Ahu mandok tu ho: Hehe ma ho, boan ma podomanmi; laho ma muli!","2:12 Jadi hehe do ibana, pintor dibuat ma podomanna i laho tu balian, dipanotnoti nasida sude; pola tarhalomong rohanasida saluhutna, gabe dipuji ma Debata, angka ninna ma: Ndang dung dope huida hami na songon i!","2:13 Dung i diulakkon ma laho tu tao i, jadi didapothon saluhut natorop i ma Ibana, gabe diajari ma nasida.","2:14 Dung i di na mamolus Ibana, diida ma si Lepi, anak ni si Alpeus, hundul di parbeoan, jadi didok ma tu ibana: Ihuthon Ahu! Jadi hehe do i tutu mangihuthon Ibana.","2:15 Dung i mangan ma Ibana di bagasna i, jadi torop sijalobeo dohot pardosa mangangkupi Jesus dohot angka siseanna mangan; tung torop do angka na mangihuthon Ibana.","2:16 Alai diida angka sibotosurat na sian Parise i do Ibana mangan raphon angka pardosa dohot sijalobeo, gabe didok nasida ma tu angka sisean i: Mangan minum do Ibana hape raphon angka sijalobeo dohot pardosa!","2:17 Alai umbege i Jesus, ninna ma mandok nasida: Apala na ringkot di angka na hisar pandaoni i, di angka na hansitan do! Ndang na ro Ahu manjou angka partigor, angka pardosa do!","2:18 Alai somal do angka sisean ni si Johannes marpuasa, songon i angka Parise; jadi ro ma nasida mandok tu Ibana: Boasa marpuasai angka sisean ni si Johannes nang sisean ni angka Parise; ia angka siseanmi, ndang marpuasa?","2:19 Gabe didok Jesus ma tu nasida: Tung tarbahen ma pandongani ni pangoli i marpuasa, saleleng rap dope dohot nasida pangoli i? Sapanjang di lambungnasida dope pangoli i, ndang tarbahen nasida marpuasa.","2:20 Alai na ro ma arina, alaponna ma disi Pangoli i sian tongatonganasida i; disi ma nasida marpuasa.","2:21 Ndang adong na mandungkaphon abit na imbaru tu abit naung mumut; ai ribak do muse sian i na nidungkaphon na songon i, na imbaru sian na buruk i, jadi lam ganda ma na maribak i.","2:22 Jala ndang dipainding jolma tuak anggur siraruan tu inganan naung buruk, ai puntason ni tuak anggur i do ingananna i, gabe mago ma tuak anggur i nang ingananna i.","2:23 Dung i mamolus ma Ibana sian tonga ni hauma, tongon di ari Sabbat, jadi dipungka angka siseanna ma manggotili angka biur, di na mardalan i.","2:24 Dung i didok angka Parise ma tu Ibana: Bereng ma na binahennasida, na so jadi di ari Sabbat!","2:25 Gabe ninna ma mandok nasida: Ndang dung dope dijaha hamu huroha na binahen ni si Daud, uju tarsosak ibana, di na male ibana dohot angka donganna sauduran?","2:26 Ai dibongoti do joro ni Debata, uju si Abiatar sintua ni malim, jala dipangan do roti na marhadohoan, na so jadi panganon ni manang ise nian, ia so holan angka malim i, laos diparlehon do sian i tu angka donganna.","2:27 Dung i didok ma tu nasida: Ala ni jolma i do, umbahen na diaturhon ari Sabbat; ndang ala ni ari Sabbat, umbahen na ditompa jolma i.","2:28 Asa guru di Anak ni jolma i do nang ari Sabbat!"," "],["3:1 Dung i dibongoti muse ma parguruan i. Jadi adong ma disi sada halak naung mate tanganna sambariba.","3:2 Jadi mangonggop ma rohanasida di Ibana, manang na olo Ibana pamalumhonsa di ari Sabbat, asa anggiat taraluhon nasida Ibana.","3:3 Alai didok ma mandok halak partangan na mate i: Hehe ma ho tu tongatonga on!","3:4 Laos didok ma tu nasida: Dia do na patut ulaon di ari Sabbat, mambahen na denggan manang mambahen na jahat, pangoluhon hosa manang mambunusa? Alai mangkohom do anggo nasida.","3:5 Jadi rimas ma rohana manganolnol nasida huhut marsak ala ni tangkang ni rohanasida. Jala didok ma tu jolma i: Patoltol ma tanganmi! Jadi dipatoltol ma tutu, gabe sumuang hisar ma tanganna i.","3:6 Alai laho tu balian angka Parise i, pintor martuptup ma nasida rap dohot angka na mangihuthon si Herodes dompak Ibana, manang beha bahenonnasida mamusa Ibana.","3:7 Dung i sumurut ma Jesus rap dohot angka siseanna tungkan tao i, jadi mansai torop halak sian luat Galilea dohot Judea mangihuthon Ibana.","3:8 Songon i sian Jerusalem, nang sian luat Idumea dohot sian ipar ni Jordan ro di angka na humaliang Tirus dohot Sidon; mansai torop angka naung umbege godang ni na binahenna i, ro mandapothon Ibana.","3:9 Jadi didokkon ma angka siseanna, asa diparade parau sada di Ibana ala ni natorop i, asa unang disosak nasida Ibana.","3:10 Ai mansai torop do nasida dipamalum, gabe ro sude na porsuk parniahapanna tahop manjama Ibana.","3:11 Jadi marsomba be do tu Ibana angka tondi na hodar, disi diida nasida Ibana, huhut manjoujou: Anak ni Debata do Ho!","3:12 Alai gogo do nasida dipopai, asa unang dipapatar Ibana.","3:13 Dung i nangkok ma Ibana tu sada dolok, jadi dijou ma tu jolona angka silomo ni rohana, gabe ro be ma nasida.","3:14 Jadi dipillit ma nasida sampuludua, na naeng gabe donganna, jala na naeng suruonna marjamita,","3:15 huhut marhuaso pabalihon angka sibolis.","3:16 Asa dipilliti ma na sampuludua i: Ia si Simon digoari do huhut si Petrus.","3:17 Dungkon ni i si Jakobus, anak ni si Sebedeus i, dohot si Johannes, dongan saama ni si Jakobus i; laos digoar do nasida Boanerges, na mandok: Anak ni ronggur.","3:18 Tole muse si Andreas, Pilippus, Bartolomeus, Mateus, Tomas, Jakobus, anak ni si Alpeus, si Tadeus, si Simon, na sian huta Kana,","3:19 dohot si Judas Iskariot, parjehe i.","3:20 Dung i muli ma Ibana, gabe rongom muse ro natorop i, pola sundat nasida mangan.","3:21 Jadi umbege i angka sisolhotna, ro ma nasida mangalap Ibana, ai ninna nasida do: Na rintik do Ibana.","3:22 Ia angka sibotosurat, naung tuat sian huta Jerusalem, didok do: Na sibolison do Ibana, jala induk ni angka sibolis i do dipangasahon, laho pabalihon angka sibolis.","3:23 Jadi dijou ma nasida tu jolona, marumpama ma Ibana mandok tu nasida: Tagamon ma pabalion ni sibolis i donganna sibolis?","3:24 Ai molo marsalisi sada harajaon sama dirina, ndang na hot harajaon i.","3:25 Jala molo marsalisi dongan sabagas sama nasida, ndang na hot na sabagas i.","3:26 Asa molo hehe sibolis i mangalo dirina jala marsalisi sama ibana, ndang tarbahen hot be ibana, na laho suda nama.","3:27 Ndang habongotan halak jabu ni ulubalang, laho mangarampas ugasanna, anggo so jumolo diihoti ulubalang i; dung pe i, asa tarbuatsa ugasanna.","3:28 Situtu do hatangkon: Tarsesa pe nasa dosa ni angka jolma ro di nasa ragam ni panginsahionnasida na dompak Debata;","3:29 anggo na mangaleai Tondi Parbadia i, ndang dapotsa hasesaan ni i nang di tingki sogot; parutang dosa sisalelenglelengna nama ibana.","3:30 Ala didok nasida: Partondi na hodar do Ibana.","3:31 Dung i ro ma inana dohot angka anggina, jadi di ruar nama nasida jongjong, gabe disuru ma na manjou Ibana.","3:32 Na hundul do natorop i humaliang Ibana, gabe didok ma: Di alaman an do inangmu dohot angka anggim ro di angka ibotom; diusoi do Ho!","3:33 Alai ninna ma mangalusi nasida: Ise do goaron dainang, jala ise do dohonon angka anggingku?","3:34 Jala dibereng ma angka na hundul humaliang Ibana, ninna ma: Angka on do dainang dohot angka anggingku!","3:35 Ai na mangulahon lomo ni roha ni Debata, i do anggingku, i do ibotongku, i do dainang!"," "],["4:1 Jadi diulahi ma mangajari di topitao i, gabe marpungu ma mansai torop halak tu jolona, pola dibongoti parau sada na di tao i bahen juguhanna; di topi tao i do anggo natorop i sudena.","4:2 Jala godang ma dipodahon tu nasida marhite sian umpama, didok ma di pamodaionna i:","4:3 Tangihon hamu ma! Na laho ma sahalak panabur manaburhon bonina.","4:4 Jadi di na manabur i ibana, adong ma deba na mamiltik tu dalan, gabe ro ma angka pidong mamargutisa.","4:5 Anggo na deba tu tano na batu on do madabu, di na so sadia hapal tano, jadi pintor tubu ma, dibahen na so bagas tano disi.","4:6 Alai di na lam timbo mata ni ari, rahar ma, gabe mate, ala so marurat.","4:7 Anggo na deba tu parsihupian do madabu, laos tubu do angka sihupi i jala dipisat do eme i, gabe ndang marparbue.","4:8 Alai na deba nari tu tano na denggan i do madabu, gabe saut ma diparbuehon parbue na mangolu jala na olo ganda, ro di tolupulu lompit, onompulu lompit dohot saratus lompit.","4:9 Laos didok ma: Hamu angka parpinggol na marbinege, pinggol hamu ma i!","4:10 Dung i dung laho natorop i, disungkun angka donganna rap dohot na sampuludua i ma Ibana siala angka umpama i.","4:11 Gabe didok ma tu nasida: Bulus do dilehon anggo tu hamu hahomion ni harajaon ni Debata; alai marhite sian umpama do sahat ni i sude tu angka na di balian,","4:12 asa unang saut diida nasida, nang pe tangkas dibereng; asa unang diantusi, nang pe torang dibege; asa unang mulak rohanasida, unang sesa dosanasida.","4:13 Laos didok ma tu nasida: Ndang diantusi hamu hape umpama ondeng! Beha ma antusanmuna umpama i sudena?","4:14 Hata i do disaburhon panabur i.","4:15 Jala angka on do na sinaburhon tu dalan i: Ia disi disaburhon hata i, dung dibege nasida, pintor ro ma sibolis i, dirampas do hata na sinaburhon tu rohanasida.","4:16 Suang songon i, angka on ma na sinaburhon tu tano na batu on: Ia disi dibege hata i, manigor las ma rohana manjalosa;","4:17 alai ndang marurat di bagasan rohanasida, parsatongkinan do nasida, jadi molo masa haporsuhon manang pangaleleon siala hata i, pintor targasip do rohanasida.","4:18 Asing muse angka na sinaburhon tu parsihupian, i ma angka naung umbege hata i.","4:19 Alai masuk huhut tu rohanasida pangkolsohon di angka na di hasiangan on dohot hamoraon sipangansi i ro di hisaphisap na asing i, jala angka i do mamisati hata i, laos so marparbue.","4:20 Dung i angka on do na sinaburhon tu tano na denggan: Angka na umbege jala na manjangkon hata i, gabe marparbue, tolupulu lompit na deba, onompulu lompit na deba saratus lompit na deba.","4:21 Dung i didok ma tu nasida: Ai dipasang do ulaning palito laho pajongjongkonsa tu toru ni ampang manang tu toru ni parate; nda bahenonna i nian tu atas parpalitoan?","4:22 Ai ndang adong na holip na so sipapataron sogot; jala ndang adong na masa di sihabunian, na so ro tu hatorangon muse.","4:23 Hamu angka parpinggol na marbinege, pinggol hamu ma i!","4:24 Laos didok ma tu nasida: Manat ma hamu di na binegemuna; ai parsuhatonmuna do sisuhathononhon tu hamu, tambaonna dope tahe tu hamu!","4:25 Ai tu ganup paradongan lehonon do. Alai sibuaton do sian na so paradongan nang na di ibana hian.","4:26 Dung i didok ma: On ma pangalaho ni harajaon ni Debata: Songon pambahen ni halak na manaburhon boni tu haumana.","4:27 Na modom do ibana bornginna jala dungo ia arianna; na martumbur do anggo boni i laos marbuhutano, so pamotoan ni parhauma i.","4:28 Ai sian gogona sandiri dipatubu tano i jumolo hauna, dung i biurna, dung i eme na porngis i di bagasan biurna i.","4:29 Alai disi dilehon parbuena, mamintor disuru ma panabi, ai nunga ro gotilon.","4:30 Dung i didok ma: Tu aha ma pasumanonta harajaon ni Debata; tu dia ma umpamahononta?","4:31 Suman tu batu ni siarum ma! Ai bonina na sinaburhon tu tano, i do na ummetmet sian nasa batu ni suansuanan.","4:32 Alai dung sinaburhon, simbur ma i tubu, gabe tumimbo sian nasa ingkau rata jala balga ma dangkana, pola tarbahen do pidong na martongatonga langit marasar di linggomna i.","4:33 Jadi marhitehite lan umpama sisongon on dihatahon nasida hata i, marguru tu na tarjangkon nasida.","4:34 Alai ndang adong dihatahon tu nasida so marhitehite umpama; alai pulik do dipatorang saluhutna tu siseanna.","4:35 Jadi laos di na sadari i, dung bot ari, didok ma tu nasida: Beta marparau ma hita tu bariba an!","4:36 Jadi dipalaho nasida ma natorop i, dijangkon ma Ibana songon i tu bagasan parau i; jala adong dope angka parau na asing udur dohot nasida.","4:37 Dung i masa ma habahaba na gogo situtu, jadi disampakkon ma angka galumbang i tu bagasan parau i, maradu digohi parau i.","4:38 Na modom do anggo Ibana di atas halangulu sada, tartungkan pudipudi ni parau i; gabe disungguli nasida nama Ibana, didok ma tu Ibana: Ale Guru! Ndang disarihon roham hita mago?","4:39 Jadi hehe ma Ibana, hona hata ma alogo i dibahen, didok ma tu tao i: Sip ma! So! Jadi so ma alogo i jala menak situtu ma.","4:40 Laos didok ma tu nasida: Boasa songon i biar rohamuna? Dia do umbahen soada haporseaon di hamu?","4:41 Jadi hatahutan situtu ma nasida jala masipandohan ma: Halak dia do On? Guru dokna do hape alogo ro di tao i!"," "],["5:1 Dung i sahat ma nasida tu bariba ni tao i, tu luat ni halak Gadara.","5:2 Jadi di na ruar Ibana sian parau i, pintor ro ma mandapothon Ibana sahalak na ro sian parbandaan, na manjujung tondi na hodar.","5:3 Di parbandaan do ibana maringanan, jala ndang adong na tuk tumali ibana, nang pe dirantei.","5:4 Ai nunga jotjot dirantei tanganna dohot patna, alai ditostosi do angka rante na di tanganna dohot na di patna i; ndang tarpatunduk jolma ibana.","5:5 Jala manongtong arian dohot borngin di parbandaan nama ibana manang di angka dolokdolok mangangguhangguk huhut mambalbalhon batu tu dagingna.","5:6 Di na tinatapna i Jesus sian na dao, ro ma ibana marlojong jala marsinggang tu jolona.","5:7 Laos marsoara na gogo ma ibana manjoujou, ninna ma: Marhua Ho tu ahu, Jesus, Anak ni Debata na tumimbul! Huelehelek Ho marhitehite Debata: Unang ahu arsahi!","5:8 Ai nunga didok tu ibana: Ruar ma ho, tondi na hodar, sian halak on!","5:9 Dung i disungkun ma ibana: Ai ise goarmu? Gabe didok ma mangalusi: Loksa do goarhu, ai torop do hami.","5:10 Jala mansai dielehelek ma Ibana, anggiat unang nasida dipabali sian na saluat i.","5:11 Alai adong ma disi, di robean i babi sapunguan na balga, na manjampali.","5:12 Jadi dielehelek nasida ma Ibana, ninna ma: Suru ma hami tu bagasan babi an, asa i hubongoti hami!","5:13 Dioloi ma nasida, gabe ruar ma angka tondi na hodar i, dibongoti ma angka babi i, jadi mardobur ma na sapunguan i sian tolping i tu tao i; hirahira duaribu do toropna, gabe mate mogap ma di tao i.","5:14 Alai na maporus do angka parmahan i, dibaritahon ma i tu angka na di huta dohot na di angka ladang. Jadi ro ma angka i manangkasi na masa i.","5:15 Jala ro ma nasida tu Jesus, jadi mabiar ma nasida marnida na sinonggopan ni sibolis nasailaonna i, hasandaran ni na saloksa i, ai nunga hundul ibana marulos jala marroha.","5:16 Jala dipajojor angka na marnidasa ma tu na ro i, naung masa tu hasonggopan ni sibolis i dohot na taringot tu babi i,","5:17 gabe pintor dielehelek ma Ibana, asa sumurut sian luatnasida.","5:18 Jadi laho mambongoti parau i Jesus, diparhurajai hasandaran ni angka sibolis i ma Ibana, asa dongananna Ibana nian.","5:19 Alai ndang diloas, didok ma tu ibana: Muli ma ho tu angka sisolhotmu, pajojor ma tu nasida godang ni na binahen ni Tuhan i tu ho dohot pangasina di ho!","5:20 Dung i laho ma ibana dipaboaboa ma di Sisampuluhuta i godang ni sude na binahen ni Jesus tu ibana, gabe longang ma saluhutna.","5:21 Jadi dung marparau Jesus muse tu bariba i, dirongomi natorop i Ibana na di topi tao i dope.","5:22 Jala ro ma sintua ni parguruan i sahalak, na margoar si Jairus; jadi disi diida Jesus, marsinggang ma ibana tu lambung patna.","5:23 Diparhurajai ma Ibana, ninna huhut: Na matemate ne do nuaeng borungku; sai ro ma Ho jolo mangampehon tanganmu tu ibana, asa malua jala mangolu!","5:24 Jadi hehe ma Ibana, didongani ma, jala torop ma halak mangihuthon, pola disosak nasida Ibana.","5:25 Dung i adong ma disi parompuan sada na marsahithon bulan, leleng ni sampuludua taon.","5:26 Nunga tung godang ditaon binahen ni torop pandaoni jala sude artana dipasuda tusi; laos so marniula, lam tu pasangna tahe sahitna i.","5:27 Jadi dung dibege barita ni Jesus, ro ma ibana rap dohot natorop i sian pudi, dijama ma ulosna.","5:28 Ai ninna rohana do: Asal hujama nanggo ulosna i, malum do hilalaonku.","5:29 Jadi pintor montok ma mudar i; laos dihilala do di dagingna, naung malua ibana sian na niaena i.","5:30 Ia Jesus mamintor diboto do, naung adong hagogoon ruar sian Ibana, jadi dipahusor ma dirina di tongatonga ni natorop i, ninna ma: Ise i na manjama uloshi?","5:31 Gabe didok angka siseanna ma mandok Ibana: Diida Ho do panosak ni natorop on di Ho, gabe didok Ho dope: Ise manjama Ahu?","5:32 Alai dibereng ma humaliang mananda na mambahensa.","5:33 Gabe ro ma parompuan i, angka dotdot ma ibana dibahen biar ni rohana, marningot naung masa tu ibana i; laos marsinggang ma ibana tu jolona, sintong ma dipaboa saluhutna i.","5:34 Alai didok ma tu ibana: Dipalua haporseaonmi do ho, inang! Mardame ma ho laho! Sai malua ma ho sian parniaeanmi!","5:35 Mangkatahon i dope Ibana, nunga ro angka na sian bagas ni sintua i mandok: Nunga mate borumi; aha be lojaanmu Guru i!","5:36 Alai diparhamuda Jesus do hata ni na ro i, didok ma tu sintua i: Unang ho mabiar, asal ma porsea!","5:37 Jadi ndang diloas manang ise mangihuthon Ibana, dungkon ni si Petrus, Jakobus dohot Johannes, dongan saama ni si Jakobus i.","5:38 Sahat ma nasida tu bagas ni sintua i, jala diberengi Ibana ma na gaor i, i ma angka na tumatangis jala gogo mangandungi.","5:39 Dibongoti ma, didok ma tu nasida: Boasa songon i gaor hamu jala tumatangis? Ndang na mate si betet i: na tarpodom do i!","5:40 Jadi diparengkeli nasida ma Ibana. Alai diparuar ma nasida saluhutna, diarahon ma ama dohot ina ni dakdanak i dohot donganna hian, dibongoti ma bilut hapeahan ni dakdanak i.","5:41 Dung i ditangkup ma tangan ni dakdanak i, didok ma tu ibana: Talita kumi! Astuanna: O Butet! Ahu mandokkon ho hehe!","5:42 Dung i mamintor hehe ma boruboru i laos mardalandalan. Marumur sampuludua taon do ibana, gabe tarhalomong situtu ma nasida.","5:43 Alai gomos ma nasida dipopai, unang diboto manang ise i; laos didokkon ma lehononna mangan."," "],["6:1 Jadi hehe ma Ibana sian i, laho tu huta hagodanganna jala diihuthon angka siseanna ma Ibana.","6:2 Jadi jumpa ari Sabbat dipungka ma mangajari di parguruan, jadi longang ma roha ni natorop na umbegesa, angka ninna ma: Sian dia do i tu Ibana? Jala hapistaran dia do i na nilehon tu Ibana? Ai ulaon hagogoon do hope pinatupa ni tanganna!","6:3 Nda Ibana tukang i, tubu ni si Maria i, haha ni si Jakobus, Josep, Judas dohot Simon? Nda di lambungta angka ibotona? Jadi targasip ma nasida mida Ibana.","6:4 Alai ninna Jesus ma mandok nasida: Tung na so marsangap do panurirang ianggo di luat hagodanganna, di angka donganna sabutuha dohot di bagasna.","6:5 Jadi ndang tarpatupasa disi ulaon hagogoon, dungkon ni na niampehonna tanganna tu otik halak na hansitan, laho pamalum nasida.","6:6 Gabe longang ma rohana, ala so porsea nasida. Laos diliati ma angka huta di na saluat i mangajari.","6:7 Dung i dijou ma na sampuludua i jumonok, dipungka ma marsuru nasida marduadua, dilehon ma tu nasida huaso mamaksa angka tondi na hodar.","6:8 Jala diorai ma boanonnasida manang aha tu tongandalan, manang roti manang hajut, manang hepeng di hohos pe, nda holan tungkot.","6:9 Alai denggan do marsipatu hamu jala ndang jadi pangkeonmuna bajubaju dua, ninna.","6:10 Laos didok do tu nasida: Ia dung dibongoti hamu jabu, disi ma hamu mian, paima borhat muse.","6:11 Molo adong isi ni huta na so olo manjangkon hamu jala ndang ditangihon hatamu, tadingkon hamu ma i, laos pirpirhon hamu ma nang orbuk na lohot di totmuna, bahen panindangion tu nasida!","6:12 Jadi borhat ma nasida marjamita mandokkon paubahon roha.","6:13 Jala torop do sibolis dipabali nasida; lan na hansitan dimiahi gabe malum dibahen.","6:14 Jadi tarbege ma i tu raja Herodes, ai nunga tarbarita goar ni Jesus, pola didok: Nunga hehe si Johannes pandidi sian angka na mate; i do alana, umbahen parhagogoon sisongon i Ibana.","6:15 Adong ma na mandok si Elia do Ibana! Na asing muse mandok: Panurirang do Ibana suman tu angka panurirang najolo.","6:16 Alai anggo si Herodes, dung dibege i, sai ninna do: Si Johannes, naung hugotap i uluna, i do dipahehe.","6:17 Ai disuru si Herodes i do najolo na manangkup si Johannes dohot mangkurungkon siala si Herodias, pardihuta ni anggina si Pilippus, naung nilangkupna.","6:18 Ai didok si Johannes do tu si Herodes: Ndang jadi di ho anggi borumi!","6:19 Jala hosom ma roha ni si Herodias i di ibana; sai naeng bunuonna do ibana, alai ndang tarpatupasa.","6:20 Ai na mabiar do si Herodes mida si Johannes, ala na ditanda do ibana halak na tigor roha jala na bontor, jadi diondingi do ibana, jala bohabohaon do rohana umbege jamitana, huhut dihalomohon hatana.","6:21 Dung i jumpang ma ari na une, i ma ari hatutubu ni si Herodes, di na mambahen panganon ujuan ibana di angka na sangap dohot di angka induk ni soldadu ro di angka na raja sian halak Galilea.","6:22 Jadi bongot ma boru ni si Herodias tu bagasan manortor; jadi solo ma mata ni si Herodes dohot angka donganna disi, gabe didok raja i ma tu boru i: Pangido sian ahu manang dia lomo ni roham; lehononku do i tu ho!","6:23 Laos diuarihon do tu boruboru i: Manang dia pe sipangidoonmi, ro di na satonga ni harajaonki, sai na lehononku do!","6:24 Jadi ruar ma boruboru i mandok tu inangna: Aha ma pangidoonku? Jadi didok ibana ma: Ulu ni si Johannes pandidi ma!","6:25 Jadi humalaput ma ibana bongot tu adopan ni raja i, dipangido ma: Saonari ma lehon tu ahu di atas pinggan ulu ni si Johannes pandidi!","6:26 Marsak situtu ma roha ni raja i, alai ala ni angka uarina dohot ala ni angka na ginokkonna i, ndang olo ibana paujathon boruboru i.","6:27 Jala mamintor disuru raja i ma hupasna sada, didokkon ma ibana mangalap ulu ni si Johannes i. Gabe laho ma hupas i manggotap uluna di bagasan hurungan i.","6:28 Jala diboan ma uluna i di atas pinggan, dipasahat ma tu anak boru i, jala boruboru i ma mangalehonsa tu inangna.","6:29 Asa dung dibege angka sisean ni si Johannes na masa i, ro ma nasida, dibuat ma bangkena jala ditanom.","6:30 Dung i marpungu ma angka apostel i tu jolo ni Jesus, dipaboa ma tu Ibana sasude na niula jala na niajarhonnasida.","6:31 Gabe didok Ibana ma tu nasida: Sumurut ma hamu, tungkan na suhi an, pahosahon saotik! Ai torop do halak marlaho ro tu nasida; gari mangan, gari so sadihari.","6:32 Dung i borhat ma nasida marparau sumurut tu inganan na suhi.","6:33 Jadi torop do marnida jala mananda nasida na borhat i, gabe sian darat ma marlojong nasida sian saluhut angka huta i pajolohon tusi.","6:34 Asa di na tardarat Jesus, diida ma punguan na bolon i, gabe asi ma rohana mida nasida, ai songon birubiru nasida na so marparmahan, gabe godang ma dipodahon tu nasida.","6:35 Jadi di na mareak bot ari, didapothon angka siseanna ma Ibana mandok: Na lungun do inganan on jala guling bot do nuaeng.","6:36 Pamuli ma nasida, asa sanga nasida tu angka lumban humaliang dohot tu angka huta manuhori sipanganonnasida.","6:37 Gabe didok Ibana ma mangalusi nasida: Lehon hamu ma nasida mangan! Jadi ro ma nasida: Asa hami nama laho manuhori roti arga duaratus uang silehononnami panganonnasida?","6:38 Alai didok ma tu nasida: Piga do roti na di hamu? Laho ma hamu manangkasi! Jadi dung diboto, didok ma: Lima do, angkup ni dua dengke!","6:39 Dung i didokkon ma nasida sudena hundul di duhutduhut na rata i, marsasapanganan.","6:40 Jadi marpanggungpanggung ma nasida hundul marsasaratus dohot marlimalimapulu.","6:41 Jala ditiop Ibana ma roti na lima i dohot dengke na dua i, ditailihon ma tu ginjang laho mamasumasu, dung i dibagi ma angka roti i, diparlehon ma tu angka siseanna, asa disagihon tu angka nasida; nang dengke na dua i pe dibagi do di nasida saluhutna.","6:42 Gabe mangan be ma sasudena i, jala bosur be do.","6:43 Jadi dipapungu nasida ma angka ebaeba, gok sampuludua ampang; songon i do taringot tu dengke i.","6:44 Ia torop ni na manganhon roti i, limaribu baoa do.","6:45 Dung i tagan paulakkon natorop i dope Ibana, mamintor didasdas ma angka siseanna mambongoti parauna, pajolohon tu bariba, tu Betsaida.","6:46 Jadi dung dipamuli nasida, laho ma Ibana tu dolok martangiang.","6:47 Jadi dung bot ari, di tonga tao do parau i; sasada Ibana nama di darat.","6:48 Jala diida ma tarsosak nasida na marluga i dibahen alogo na alo tu nasida, jadi didapothon ma nasida, di na martahuak manuk parjolo sahali; mardalan di sisik ni tao do Ibana, jala songon na naeng salpuanna nasida.","6:49 Alai marnida Ibana na mardalan di sisik ni tao i, dirimpu nasida tondi, pola mangangguhi.","6:50 Ai sude do nasida marnida Ibana jadi hatahutan be ma. Alai pintor dipanghulingi Ibana ma nasida, didok ma: Pos ma rohamuna! Ahu do on; unang ma hamu mabiar!","6:51 Laos manaek ma Ibana tu nasida tu bagasan parau i, dung i menak ma alogo i; gabe mansai tarhalomong situtu ma nasida.","6:52 Ai ndang mangarti dope nasida marningot roti i; pir do rohanasida.","6:53 Jadi taripar ma nasida tondongkon ni luat Genesaret jala dipadarat ma.","6:54 Jala dung ruar nasida sian paraunasida, manigor ditanda halak do Ibana.","6:55 Gabe humalaput ma nasida sian sandok luat na humaliang i, diusung ma angka na hansitan di podomanna be tu manang dia Ibana dibege nasida.","6:56 Asa laho mambongoti lumban manang huta manang sosor Ibana, disi ma dipeakkon di alamanna angka na hansitan i, jadi dielehelek do Ibana, asa diloas jamaonnasida nanggo rambu ni ulosna, jadi sude na manjamasa dipamalum."," "],["7:1 Dung i rap marpungu ma tu jolona angka Parise dohot deba sian angka sibotosurat, naung ro sian huta Jerusalem.","7:2 Jadi diida nasida ma deba sian angka siseanna, na jorjor mangan roti, so jolo marburi.","7:3 Ai anggo halak Parise nang nasa Jahudi, ndang olo mangan, ia so jumolo tangkas diusa tanganna mangihuthon adat ni angka situatua.","7:4 Na sian onan pe, ndang dipangan, so jolo diuras, jala godang dope na asing ditiop siradotan, songon pamurion di angka panginuman, gendi dohot hudon.","7:5 Jadi disungkun angka Parise dohot angka sibotosurat ma Ibana: Boasa so diihuthon angka siseanmi adat ni angka situatua, ai ramun do tanganna mangan roti?","7:6 Alai ninna Ibana ma mandok nasida: Sintong do dapot di hamu pangansi na sinurirangkon ni si Jesaya, songon na tarsurat i: \"Dipapujipuji pamangan ni bangso on do Ahu; alai ia rohanasida dao do sian Ahu!\"","7:7 \"Jala magopo do pambahennasida pasangaphon Ahu, ai patikpatik ni jolma do dipodahon nasida.\"","7:8 Ai tading do patik ni Debata dibahen hamu, laho mangaradoti adat na sian jolma.","7:9 Laos didok ma tu nasida: Leak ma antong ditompas hamu patik ni Debata, laho mangaradoti adatmuna.","7:10 Ai didok si Musa do nian: \"Pasangap ma amangmu dohot inangmu!\" Angkup ni i: \"Ia na mamburai amana manang inana, sipusaon do!\"","7:11 Alai hamu mamodahon: Dohonon ni halak ma tu amana manang tu inana: Korban! Lapatanna: Pinelehon ma tagonan na patut hian pangurupingku di ho.","7:12 Asa ndang diloas hamu be ibana paturehon agia aha di amana manang di inana pe;","7:13 gabe disegai hamu do hata ni Debata dibahen adat na pinadalanmuna. Jala godang na suman tusi diula hamu.","7:14 Jala dijou muse ma natorop i, ninna ma mandok nasida: Tangihon hamu saluhut ma Ahu, jala parateatehon hamu ma:","7:15 Nda tung gabe ramun jolma binahen ni na ro sian ruar tu bagasan ibana; alai na ruar sian jolma i, i do mangaramuni ibana.","7:16 Hamu, angka parpinggol na marbinege, pinggol hamu ma i!","7:17 Jadi dung muli Ibana jala holang sian natorop i, disungkun angka siseanna ma Ibana siala umpama ondeng.","7:18 Gabe didok ma tu nasida: Asa dohot do hamu hape so mangarti! Ndang dapot rohamu, na so tarbahen ramun jolma bahenon ni nasa na ro sian ruar tubagasan ibana.","7:19 Ai so manang bongot i tu bagasan rohana; tu butuha do i laho, dung i bolong do i muse di inganan na soding, asa gabe ias do saluhutna sipanganon i.","7:20 Alai on do: Na ruar sian jolma i, i do mangaramuni ibana.","7:21 Ai sian bagasan, sian roha ni jolma i do ro pingkiran na jahat, parmainanon, panangkoon, pamunuon,","7:22 pangalangkupon, pangahution, hajahaton, pangansion, pargadombuson, panorgangon, panginsahion, ginjang dohot neang ni roha.","7:23 Na ro sian bagasan do saluhut angka hajahaton ondeng, jala angka i do na mangaramuni jolma.","7:24 Dung i borhat ma Ibana sian i laho tu luat Tirus, jadi dibongoti ma sada jabu; naeng ma unang tarboto i di rohana, alai ndang tarbahensa buni.","7:25 Ai ndang piga dan dibege sada inaina baritana; partondi na hodar do boruna, gabe ro ma ibana marsinggang tu jolona.","7:26 Parbegu do ina i, sian bangso Siroponisia, jadi dipangido ma tu Ibana, asa dipabali sibolis i sian boruna.","7:27 Alai ninna do mangalusi: Loas jolo bosur angka dakdanak; ai ndang tama buaton sipanganon ni angka dakdanak, laho mandabuhonsa tu jolo ni angka biang!","7:28 Alai ninna inaina i do mangalusi: I do nian, Tuhan; alai dohot do angka biang, na di toru ni meja i, mangallang na pinarpisikpisikkon ni angka dakdanak!","7:29 Gabe didok ma tu ina i: Ala ni hatami, laho ma ho; nunga ruar sibolis i sian borumi!","7:30 Laho ma tutu nasida muli, gabe jumpangsa ma boruna i modom di podomanna: Nunga ruar sibolis i.","7:31 Dung i borhat ma Jesus muse sian luat Tirus, laho sian Sidon sahat tu tao Galilea, mamolus sian tongatonga ni luat Sisampuluhuta.","7:32 Jala diboan ma tu jolona sahalak na nengel huhut mangungu; dielehelek ma Ibana, asa diampehon tanganna tusi.","7:33 Jala diboan ma ibana tu na suhi, holang sian natorop i, dijullukhon ma jarijarina tu pinggol ni halak i, dung i marsitijur ma Ibana laho manjama dilana.","7:34 Laos manaili ma Ibana dompak ginjang, marhosa godang ma, dung i didok ma tu ibana: Hepata! Na mandok: Mungkap ma!","7:35 Jadi mungkap ma tutu parbinegeanna, harhar ma nang ihot ni dilana, gabe tingkos ma pangkulingna.","7:36 Jala dipopai ma nasida, unang dipaboaboa tu halak; alai lam diorai, lam gogo ma nasida mamaritahonsa.","7:37 Jadi longang situtu ma nasida, ninna ma: Nunga denggan saluhutna dibahen Ibana, gabe marbinege do angka na nengel, jala na mangungu gabe mangkatai dibahen."," "],["8:1 Marpungu ma uju i muse torop halak jala ndang adong panganonnasida gabe dijou Jesus ma angka siseanna, didok ma tu nasida:","8:2 Maras do rohangku mida na torop on, ai nunga tolu ari diingani nasida Ahu, jala ndang adong balanjonasida.","8:3 Anggo hupamuli nasida, so jolo mangan, handorusan nasida maon di tongandalan i; ai parhuta na dao do nasida deba!","8:4 Jadi dialusi angka siseanna ma Ibana: Sian dia ma tarpatupa di halongonan on roti, sae pabosur nasida?","8:5 Gabe disungkun ma nasida: Piga do roti di hamu? Jadi didok nasida ma: Pitu do!","8:6 Dung i didokkon ma natorop i hundul tu tano. Ditiop Ibana ma roti na pitu i, didok ma mauliate, diponggoli ma, laos dipasahat ma tu angka siseanna, gabe diparlehon nasida ma tu natorop i.","8:7 Laos adong do di nasida dengke otik, dipasupasu ma nang i, disuru ma nasida manaruhonsa.","8:8 Gabe mangan ma nasida jadi bosur be do, laos dipapungu ma angka ponggolponggol ebaebanasida: Gok pitu ampang.","8:9 Arga opat ribu do nasida; dung i dipamuli ma.","8:10 Jadi manigor masuk tu parau ma Ibana raphon angka siseanna jala sahat ma Ibana tu luat Dalmanuta.","8:11 Jadi ro ma angka Parise, dipungka ma marsual dohot ibana; tanda sian ginjang do dipangido nasida, laho mangunjuni Ibana.","8:12 Alai marhoi ma Ibana di bagasan tondina mandok: Boasa ma tanda pangidoon ni bangso on. Situtu do hatangkon tu hamu: Na so tupa lehonon tanda tu bangso on!","8:13 Laos ditadingkon ma nasida, mangulahi ma Ibana bongot tu parau, laho taripar.","8:14 Naung lupa do nasida mamboan balanjo; sada sambing nama roti di nasida na di parau i.","8:15 Jala dipalumba ma nasida, ninna ma: Manat ma hamu jala jaga, pasiding na niasoman ni angka Parise, nang na di si Herodes pe.","8:16 Gabe masipandohan ma nasida: Dibahen na so adong roti di hita hape!","8:17 Jadi dung diboto Ibana i, ninna ma mandok nasida: Boasa dipanghatahatahon hamu, na soada roti di hamu? Laos so marbinoto dope hamu; laos so mangantusi hamu; laos pir do rohamu?","8:18 Marmata do hamu so marnida; marpinggol do hamu, so marbinege, jala ndang marningot hamu?","8:19 Di na husagihon na lima roti i tu na lima ribu i, gok piga ampang ebaeba dibuat hamu disi? Gabe didok nasida ma tu Ibana: Sampuludua!","8:20 Beha, uju na pitu i tu na opat ribu i, piga ampang ebaeba dibuat hamu ia disi? Jadi ninna nasida ma: Pitu!","8:21 Jala didok ma tu nasida: Laos so mangarti dope hamu?","8:22 Dung i ro ma nasida tu Betsaida. Jadi diboan na mamboan ma sada halak na mapitung tu Ibana, dielehelek ma Ibana, asa dijama.","8:23 Gabe ditiop ma tangan ni na mapitung i, ditogihon ma tu balian ni huta i, ditijuri ma matana, diampehon ma tanganna tu ibana, disungkun ma: Nunga adong diida ho?","8:24 Jadi mamereng ma ibana, didok ma: Tarsongon bona ni hau do huida jolma na mardalan i.","8:25 Dung i diulakkon ma mangampehon tanganna tu matana jala tiur ma pamerengna, gabe malum ma: Torang do saluhutna diida.","8:26 Laos disuru ma ibana muli tu jabuna, didok ma: Unang bongoti huta i!","8:27 Dung i borhat ma Jesus rap dohot siseanna i tu angka huta mardonokkon Kaesarea Pilippi; jala di tongandalan i disungkun ma angka siseanna i, ninna ma: Ise do Ahu, didok halak?","8:28 Jadi dialusi nasida ma Ibana: Si Johannes pandidi do didok halak; na deba mandok: Si Elia; na asing muse: Sahalak sian angka panurirang i do!","8:29 Dung i disungkun Ibana ma nasida: Ia hamu, ise ma Ahu didok hamu? Jadi dialusi si Petrus ma Ibana: Kristus i do Ho!","8:30 Gabe dipopai ma nasida, unang dipaboaboa Ibana tu halak.","8:31 Jadi dipungka ma mangajari nasida: Ia anak ni jolma i ingkon godang do sitaononna, ingkon bolongkonon ni angka sintua dohot malim dohot sibotosurat do ibana, laos pusaonna do; dung i mulak mangolu do di ari patoluhon.","8:32 Patar do dipaboa hata i. Alai diarahon si Petrus ma Ibana, disolsoli ma Ibana.","8:33 Alai humusor ma anggo Ibana, dipanotnoti ma angka siseanna i, dipinsang ma si Petrus, ninna ma: Laho ma ne ho, bolis, sian lambungkon; ai ndang na diparrohahon ho na di Debata, angka na di jolma do.","8:34 Laos dijou ma natorop i rap dohot siseanna, didok ma tu nasida: Nasa na giot mangihuthon Ahu, disoadahon ma dirina, dituhuk ma silang na tu ibana i, diihuthon ma Ahu.","8:35 Ai na naeng paluahon hosana, mangagohonsa do; alai na agoan hosa ala ni Ahu dohot ala ni barita na uli i, i do paluahonsa.","8:36 Ai aha ma antong gunana di jolma, nang liat portibi on diomo, anggo mago do hosana?","8:37 Ai aha do na tarlehon jolma bahen tobus ni hosana?","8:38 Asa molo adong na maila ala ni Ahu manang ala ni hatangki pe maradophon bangso pangalangkup jala pardosa on, laos maila do Anak ni jolma i sogot mangkatindangkon i, di na ro Ibana di bagasan hasangapon ni Amana rap dohot surusuruan angka na badia i."," "],["9:1 Laos didok ma tu nasida: Na tutu do hatangkon tu hamu: Adong do deba sian angka na jongjong dison, na so tupa mangae hamatean, so jolo diida ro harajaon ni Debata marhagogoon!","9:2 Dung i salpu onom ari diarahon Jesus ma si Petrus, Jakobus dohot Johannes, ditogihon ma nasida nangkok tu sada dolok na timbo, tu na suhi, holan nasida; gabe muba ma rupana diida nasida.","9:3 Gabe marsillam ma angka ulosna, bontar sahali; na so dapot botoon ni panunsi di tano on mambahen bontar songon i.","9:4 Dung i diida nasida ma si Elia rap dohot si Musa; na mangkatai do nasida dohot Jesus.","9:5 Jadi didok si Petrus na mangkuling i Jesus: Guru, dengganna i dison! Hupauli hami ma dison soposopo tolu: Sada di Ho, sada di si Musa, sada di si Elia!","9:6 Ai ndang diboto na nidokna i, ai tung hatahutan situtu do nasida.","9:7 Jala ro ma ombun sada mangalinggomi nasida, laos mangkuling ma soara sian bagasan ombun i, didok ma: On do Anak haholonganku, tangihon hamu ma Ibana!","9:8 Alai di na manaili nasida, ndang agia ise be diida; sasada Jesus do angkupnasida.","9:9 Jadi laho tuat sian dolok i, dipopai ma nasida, unang dipajojor na niidanasida i tu halak, ia so jolo hehe Anak ni jolma i sian na mate.","9:10 Digolom nasida do hata i, gabe masisungkunan ma nasida: Na mandok beha do on: Hehe sian na mate?","9:11 Jadi disungkun nasida ma Ibana: Didok angka sibotosurat do, ingkon jumolo ro si Elia?","9:12 Gabe didok ma tu nasida: Ro do tutu si Elia jumolo pajongjongkon saluhutna; alai beha do na tarsurat taringot tu Anak ni jolma i, paboa ingkon lan do sitaononna jala doshon na soada rajuman Ibana?","9:13 Alai hudok ma tu hamu: Naung ro do si Elia, jadi roharohanasida do dibahen tu ibana, songon naung tarsurat hian taringot tu ibana.","9:14 Laho mandapothon angka sisean i, diida nasida ma torop halak humaliang nasida dohot angka sibotosurat na masisungkunan dohot nasida.","9:15 Jadi pintor longang situtu ma sude natorop i marnida Ibana, marlojong be do nasida mandapothon Ibana laho mangkormat.","9:16 Dung i disungkun ma nasida: Aha do sinungkunhonmuna tu nasida on?","9:17 Gabe ro ma sahalak sian natorop i mangalusi: O Guru, tu Ho hian do huboan anakkon; partondi na ngungu do ibana.","9:18 Jadi disi ditangkup ibana, dipasaratsarat do, gabe margumogumo jala patungoripon, laos gonggong. Nunga hudokkon angka siseanmi pabalihon ibana; alai ndang margogo nasida.","9:19 Alai ninna ma mangalusi nasida: E hamu, bangso na so porsea! Sadia leleng nari Ahu rap dohot hamu? Sadia leleng nari paanjuanjuonku hamu? Tu Ahu ma boan hamu ibana!","9:20 Jadi diboan nasida ma ibana. Disi diida tondi i Jesus, mamintor dipapuhung ma anak i, laos tinggang, margallogallo jala margumogumo.","9:21 Disungkun Jesus ma amana i: Nunga sadia leleng songgop on tu ibana? Jadi didok ma: Sian sietehetehonna dope!","9:22 Jala jotjot do ibana ditinggangkon tu api dohot tu aek, mamusa ibana nian. Alai ia adong gogom, urupi hami; asi ma roham di hami!","9:23 Jadi dialusi Jesus ma ibana: Ia taringot tu gogo: Na marhagogoon do na porsea i patupahon saluhutna!","9:24 Dung i pintor dipagogo ama ni anak i ma soarana, dijouhon ma: Na porsea do ahu! Urupi ahu na hurang porsea on!","9:25 Alai naung lam rongom natorop i diida Jesus, disonggahi ma tondi na hodar i, didok ma tu ibana: Ho, tondi na ngungu jala na pojam! Ahu mandokkon ho ruar sian jolma on, jala ndang jadi bongotanmu be ibana!","9:26 Gabe mangangguhi ma i, huhut gogo ma ibana disaratsarat, laos ruar ma, jala songon na mate do anak i, pola lan do mandok: Nunga tos hosana.","9:27 Alai ditangkup Jesus ma tanganna, laho pahehehonsa, gabe jongjong ma.","9:28 Jadi dung muli Jesus, disungkun angka siseanna ma Ibana pulik: Boasa so tarpabali hami ibana?","9:29 Jadi didok ma tu nasida: Holan marhite sian tangiang dohot parpuasaon do tarpabali tondi na saragam on!","9:30 Dung i borhat ma nasida sian i, didalani nasida ma tano Galilea; alai ndang jadi botoon ni halak Ibana di rohana.","9:31 Ai dipodai do angka siseanna, didok ma tu nasida: Sipasahaton ma Anak ni jolma i tu tangan ni halak, jala pusaonna ma Ibana; alai dung dipamate, hehe do Ibana di ari patoluhon!","9:32 Alai ndang na diantusi nasida hata i jala tanggak do rohanasida manungkun Ibana.","9:33 Dung i sahat ma nasida tu huta Kapernaum; jadi dung ro di tongajabu Ibana, disungkun ma nasida: Aha do na hinataanmuna di tongandalan i?","9:34 Alai mangkohom do nasida; ai dihatai do di dalan i, manang ise nasida na sumurung.","9:35 Laos hundul ma Ibana, dijou ma na sampuludua i, didok ma tu nasida: Ia i na naeng gabe parjolo di rohana, dibahen ma ibana parpudi jala naposo ni saluhut donganna.","9:36 Dung i dibuat ma dakdanak sada, dipajongjong ma tu tongatonganasida, dihaol ma jala didok ma tu nasida:","9:37 Na manjangkon dakdanak sada sisongon on marhitehite Goarhu, Ahu do na jinangkonna disi! Jala na manjangkon Ahu, ndada Ahu na jinangkonna i, na marsuru Ahu do.","9:38 Jadi dipanghulingi si Johannes ma Ibana: Guru, huida hami do sahalak na pabalihon angka sibolis marhitehite Goarmu; ndang olo ibana mangihuthon hita jadi hurarang hami do ibana, ala so hita diihuthon.","9:39 Alai didok Jesus ma: Ndang oraanmuna Ibana nian! Ai ndang tagamon insahan ni halak Ahu, dung jolo diulahon hagogoon marhitehite Goarhu.","9:40 Ai pandongani do di hita, na so mangalo hita.","9:41 Ai na sintong do hatangkon tu hamu: Na painumhon aek santahu tu hamu di bagasan Goarhu, ala Kristus nampuna hamu; ndang na mago upa ni i!","9:42 Alai na manggasipi sada sian na metmet on, angka na porsea di Ahu, dengganan ma ginantungkon losung batu tu rungkungna, laho mangalonongkon ibana tu laut.","9:43 Jala molo digasipi tanganmi ho, gotap! Ai dengganan, telpang ho bongot tu hangoluan, unang mardua tangan ho marobur tu na roko, tu api na so ra mintop,","9:44 di na so ra mate gulokna, di na so mintop apina.","9:45 Asa molo digasipi patmi ho, gotap! Ai dengganan, telpang ho bongot tu hangoluan, unang mardua pat ho didanggurhon tu na roko,","9:46 di na so ra mate gulokna, di na so mintop apina.","9:47 Jala molo digasipi matami ho, pulsikkon! Ai dengganan, marmata sambariba ho bongot tu harajaon ni Debata, unang mardua mata ho dibolongkon tu na roko,","9:48 di na so ra mate gulokna, di na so mintop apina.","9:49 Ai ingkon siraan do ganup di bagasan api.","9:50 Na marguna do sira i. Alai molo tung hambar sira i, aha ma bahenon paansimhonsa? Sai marsira ma hamu huhut mardame sama hamu!"," "],["10:1 Dung i borhat ma Jesus sian i jala sahat ma tu luat Judea na di ipar ni batang aek Jordan. Jadi dirongomi natorop i muse Ibana, gabe diulahi ma mangajari nasida songon na somal.","10:2 Laos ro ma angka Parise mangunjuni Ibana; on do sungkunsungkunnasida: Beha, na jadi do sirangkonon ni baoa dongan saripena?","10:3 Alai dialusi Ibana ma nasida: Ai aha dipatikkon si Musa tu hamu?","10:4 Gabe didok nasida ma: Dioloi si Musa do mambahen surat sirang laho paulakkon.","10:5 Alai dialusi Jesus ma nasida: Ala ni tangkang ni rohamuna do, umbahen na disurathon tu hamu aturan na songon i.","10:6 Alai sian mulana i dope, di hatotompana i, baoa dohot boruboru nasida dibahen.","10:7 Ala ni i tadingkonon ni baoa do amana dohot inana, patophon dirina tu niolina.","10:8 Na gabe sada daging do nasida na dua i; asa ndada dua be nasida, tung sada daging do.","10:9 Onpe, naung pinadomu ni Debata, ndang jadi sirangon ni jolma!","10:10 Asa dung muli nasida, diulahi siseanna ma manungkun Ibana taringot tusi.","10:11 Gabe ninna ma mandok nasida: Na paulakkon dongan saripena, dung i dioli na asing, pangalangkup do ibana disi.","10:12 Boruboru i pe, molo disirang dirina sian sinondukna jala dibuat na asing, pangalangkup do.","10:13 Dung i adong ma na mamboan angka anakkonna tu Ibana, asa dijama; alai dipinsang angka siseanna do nasida.","10:14 Marnida i Jesus, sogo ma rohana, didok ma tu nasida: Loas hamu ma ro angka dakdanak i sahat tu Ahu; unang orai hamu nasida, ai di angka sisongon i do harajaon ni Debata!","10:15 Situtu do hatangkon tu hamu: Na so manjalo harajaon ni Debata songon dakdanak, ndang saut bongot tusi.","10:16 Dung i dihaol ma nasida, diampehon ma tanganna tu nasida laho mamasumasu.","10:17 Dung i, laho ruar Ibana tu dalan i, ro ma sahalak marlojong, laos marsinggang ma manungkun Ibana: O Guru, na denggan roha! Dia do sipatupaonku, asa hutean hangoluan na salelenglelengna?","10:18 Alai didok Jesus ma tu ibana: Boasa didok ho Ahu na denggan roha? Ndang adong na denggan roha, dungkon ni sasada Debata!","10:19 Diboto ho do angka patik i: \"Unang ho mangalangkup! Unang ho mambunu! Unang ho manangko! Unang ho olo mangkatindangkon na so tutu! Unang ho mandaho! Ingkon pasangaponmu amangmu dohot inangmu!\"","10:20 Alai ninna ma mandok Ibana: O Guru! Sasudena i huradoti do, sian sieteketehonku dope!","10:21 Jadi mamereng ibana, holong ma roha ni Jesus di ibana, huhut ma didok: Sada do na hurang di ho: Laho ma ho jolo manggadis nasa na di ho, parlehon ma tu angka na pogos, asa mararta ho di banua ginjang. Dung i ro ma ho, (porsan silang i), ihuthon Ahu!","10:22 Alai habot do roha ni i umbege hata ondeng; marsak ma rohana sumurut, ai parsinamot godang do ibana.","10:23 Dung i dibereng Jesus ma angka siseanna na humaliang, didok ma tu nasida: Maolna i bongot angka paradongan tu bagasan harajaon ni Debata!","10:24 Ia angka sisean i, tarsonggot do di na nidokna i. Alai ninna Jesus ma muse mangalusi nasida: O angka anaha! Maolna i (angka na pos roha di panamotan) bongot tu harajaon ni Debata!","10:25 Gumabur do boluson ni gaja pinggol ni jarum, unang halak na mora bongot tu bagasan harajaon ni Debata!","10:26 Jadi lam tarhalomong ma nasida, gabe masipandohan ma: Molo boti, ise ma tarbahen malua?","10:27 Dibereng Jesus ma nasida huhut ma didok: Anggo di jolma ndang tarbahen; alai ndang songon i di Debata! Ai saluhutna do tarbahen anggo di Debata!","10:28 Dung i dipanghulingi si Petrus ma Ibana: Ia hami, saluhutna do hutadingkon hami mangihuthon Ho!","10:29 Gabe didok Jesus ma: Na tutu do hatangkon na tu hamu: Nasa na tumadingkon jabuna, manang hahaanggina, manang ibotona, manang inana, manang amana, manang ianakhonna, manang haumana pe, ala ni Ahu dohot ala ni barita na uli,","10:30 ingkon silompit saratus jaloonna nuaeng di hasiangan on angka bagas, angka hahaanggi, iboto, ina, ianakhon ro di angka hauma mardongan buruburu, angkup ni i: Di hasiangan sogot hangoluan na salelenglelengna.","10:31 Alai lan do angka naung parjolo hian gabe parpudi, jala parpudi hian gabe parjolo.","10:32 Alai di tongandalan laho nangkok tu huta Jerusalem, di jolonasida do Jesus, gabe tarsonggot do nasida, laos mabiar do nasida mangihuthon. Jadi diarahon muse ma na sampuludua i, dipungka ma muse paboahon tu nasida na naeng masa tu Ibana:","10:33 Na nangkok do hita tu huta Jerusalem, jadi pasahatonna ma Anak ni jolma i tu angka sintua ni malim dohot tu angka sibotosurat, jadi marutang hosa ma ibana uhumonna, jala pasahatonna ma Ibana tu angka parbegu;","10:34 insahanna, tijuranna jala linsinganna ma Ibana, laos pusaonna do; alai mulak mangolu do ibana di ari patoluhon.","10:35 Dung i ro ma mandapothon Ibana si Jakobus dohot si Johannes, angka anak ni si Sebedeus; ai hatanasida: Gurunami, adong do pinangido ni rohanami, silehononmu tu hami nian.","10:36 Gabe ninna ma mandok nasida: Ai aha do pinangido ni rohamu sibahenonku tu hamu?","10:37 Dung i didok nasida ma tu Ibana: Naeng bahenonmu hami hundul di hasangaponmi, na sada tu siamunmu, na sada nari tu hambirangmu.","10:38 Alai ninna Jesus ma mandok nasida: Ndang diboto hamu na pinangidomuna i. Tung tarinum hamu ma siinumonki? Tung tarparidi hamu ma paridion siparidionki?","10:39 Gabe didok nasida ma tu Ibana: Tarbahen hami do! Dung i ninna Jesus ma mandok nasida: Tutu do nian, inumonmuna do siinumonki, jala paridionmuna do paridion siparidionki.","10:40 Alai na mambahen hundul tu siamunhu dohot tu hambirangku, ndang guru di Ahu i; di angka naung dirade hian do i.","10:41 Alai dung tarbege i tu na sampulu i, gabe sogo ma rohanasida di si Jakobus dohot Johannes.","10:42 Jadi dipapungu Jesus ma nasida, ninna ma mandok nasida: Diboto hamu do, dirajai angka sigomgomi bangso do parripenasida jala dipaksa angka na sangapna do nasida.","10:43 Alai unang ma songon i, anggo di hamu! Manang ise hamu na giot sangap, i ma gabe pangoloi di donganna!","10:44 Jala manang ise hamu, na naeng parjolo, i ma gabe naposo ni donganna saluhutna.","10:45 Ai nang Anak ni jolma i pe, ndada asa dioloi halak Ibana, umbahen na ro; Ibana do balik pangoloi jala mangalehon hosana bahen tobus ni torop jolma.","10:46 Dung i dibongoti nasida ma huta Jeriko. Jadi di na ruar Ibana sian Jeriko raphon siseanna dohot halak natorop, adong ma hundul disi di pinggol ni dalan i sahalak sipanehenehe na mapitung, si Bartimeus, anak ni si Timeus.","10:47 Jadi dung dibege ibana, Jesus na sian Nasaret do i hape, dipungka ma manjoujouhon: O Jesus, Anak ni si Daud, asi ma roham mida ahu!","10:48 Lan do maminsang ibana, asa sip nian; alai lam digogo do manjouhon: Ale Anak ni si Daud, asi ma roham di ahu!","10:49 Jadi sulon ma Jesus, didok ma: Jou hamu ma ibana! Gabe dijou ma na mapitung i, didok ma mandok ibana: Pos ma roham! Hehe ma ho! Dijou do ho!","10:50 Jadi hatop ma ibana hehe, laho mandapothon Jesus; laos tading do anggo ulosna.","10:51 Dipanghulingi Jesus ma ibana: Aha dipangido roham sibahenonku tu ho? Jala didok na mapitung i ma tu ibana: Gurunami, naeng marnida ma nian matangku!","10:52 Dung i didok Jesus ma tu ibana: Laho ma ho! Dipangolu haporseaonmi do ho. Jala mamintor marnida ma matana, laos diihuthon ma Jesus di sidalananna i."," "],["11:1 Dung i di na lam jonok nasida tu huta Jerusalem, tu Betpage dohot Betania, na di lambung ni dolok Jetun, disuru Jesus ma siseanna dua halak.","11:2 Didok ma tu nasida: Laho ma hamu tu sosor na di jolomuna an; jadi disi bongot hamu tusi, dapot hamu ma tambat disi sada anak ni halode, na so dung dope hinundulan; harhari jala togu hamu ma i tuson!","11:3 Jadi molo tung adong na mandok tu hamu: Na marhua do hamu?, dok hamu ma: Na ringkot do i di Tuhan i; jala tibu do pasuangonna i tuson.","11:4 Borhat do nasida jala dapotsa do anak ni halode i, tambat dingkan harbangan di alaman i, jadi ditanggali nasida ma.","11:5 Dung i adong ma halak na jongjong disi na mandok tu nasida: Na marhua do hamu na mananggali anak ni halode i?","11:6 Jadi didok ma songon na tinonahon ni Jesus tu nasida, gabe dipasombu ma.","11:7 Ditogu nasida ma anak ni halode i tu Jesus, diampehon ma ulosnasida tu atasna jadi marsihundul ma Jesus disi.","11:8 Jala torop do halak angka na pahembangkon ulosnasida tu dalan i; na deba manalliki angka bulung rata sian ladang i, laho mangamparhon tu dalan i.","11:9 Ia angka na di jolo nang angka na mangihut sian pudi, sai manjoujouhon do: Hosianna! Pinuji ma na ro marhitehite Goar ni Tuhan i!","11:10 Pinuji ma harajaon ni amanta Daud na naeng ro! Hosianna ma di ginjang ni ginjangan!","11:11 Jadi bongot ma Jesus tu huta Jerusalem sahat tu bagas joro i. Jala dung tangkas dibereng sude, ruar ma Ibana muse, laho tu huta Betania rap dohot na sampuludua i, ala naung bot ari situtu.","11:12 Dung i torang ni arina i, dung hehe nasida sian Betania, male ma dihilala.","11:13 Jadi ditatap ma hau ara sada naung marbulung jadi didapothon ma, atik beha dapotan Ibana disi. Hape dung sahat, holan bulung sambing do jumpangsa; ai ndang dope tingkina marparbue.","11:14 Jadi dipanghulingi ma hau i: Matua tano on, ndang jadi be agia ise manganhon parbue sian ho! Dibege angka siseanna do nidokna i.","11:15 Dung i sahat ma nasida tu huta Jerusalem. Jadi dibongoti ma bagas joro i, manigor dipabali ma angka na manggadisi dohot na manuhori di joro i, ditunggalingkon ma meja ni angka panungkari ro di bangku ni angka sigadis darapati.","11:16 Ndang diloas boluson ni na marsiboanon bagas joro i.","11:17 Laos ninna do mangajari nasida: Nda tarsurat: \"Bagas partangiangan ni saluhut bangso do goaron bagashu?\" Hape gabe liang ni pandobo do i dibahen hamu.","11:18 Jadi dibege angka sintua ni malim dohot angka sibotosurat ma i, gabe dilului ma dalan mamusa Ibana; ai nunga biar rohanasida mida Ibana, ala tarhalomong sude natorop i umbege podana i.","11:19 Alai ganup bot ari, sai ruar do nasida tumadingkon huta i.","11:20 Di na mamolus nasida manogotna i, diida ma naung rahar hau ara i ro di uratna.","11:21 Marningot hata i si Petrus, didok ma tu Ibana: Guru, bereng ma! Nunga rahar hau ara na binuraanmi!","11:22 Gabe didok Jesus ma mangalusi nasida: Porsea ma hamu di Debata!","11:23 Na tutu do hatangkon tu hamu: Molo adong na mandok tu dolok on: Hindat dirim, dabuhon ho tu laut!, sai na saut do i idaonna, anggo so ganggu ibana di bagasan rohana jala porsea, ingkon tulus na nidokna i.","11:24 Dibahen i hudok ma tu hamu: Saluhutna, manang dia pe dipangido hamu di tangiangmuna, sai na sahat do i tu hamu, asal porsea hamu, ingkon jaloonmuna.","11:25 Alai molo jongjong hamu martangiang, sai sesa hamu ma, molo adong pangkurangi ni rohamu di halak, anggiat disesa nang Amamuna na di banua ginjang i salamuna.","11:26 Alai anggo so disesa hamu, ndang sesaon ni Amamuna na di banua ginjang i salamuna.","11:27 Jala dibongoti muse ma huta Jerusalem. Jadi mardalandalan ma Ibana di joro i, gabe ro ma mandapothon Ibana angka sintua ni malim, angka sibotosurat ro di angka panungganei.","11:28 Didok nasida ma tu Ibana: Huaso dia dipangasahon Ho mambahen sisongon i? Ise do na mangalehon huaso i tu Ho, laho patupahon angka i?","11:29 Gabe didok Jesus ma tu nasida: Adong na husungkun tu hamu, alusi hamu ma Ahu, asa hupaboa tu hamu, manang huaso dia hupangasahon di pambahenanki:","11:30 Ia pandidion ni si Johannes, sian ginjang do i, manang sian jolma? Alusi hamu ma Ahu!","11:31 Gabe marhusari ma nasida songon on: Ia ninta: Sian ginjang!, ndang tagamon so dohononna: Antong, boasa so dihaporseai hamu ibana?","11:32 Alai beha, ia tadok: Sian jolma? Ai dihabiari do natorop, ala panurirang do si Johannes di roha ni jolma saluhutna.","11:33 Gabe ninna nasida ma mangalusi Jesus: Ndang huboto hami i! Jala ro ma hata ni Jesus tu nasida: Ahu pe, ndang paboaonku tu hamu, manang huaso dia hupangasahon patupahon ulaonki."," "],["12:1 Dung i dijamitai Jesus ma nasida marhite sian umpama, ninna ma: Adong ma sada halak na pauli porlak anggurna, dihandangi ma humaliang, dihali ma pangilangan, dipauli ma gudangna, dipasahat ma tu angka pangula, dung i marhutasada ma ibana.","12:2 Jadi di tingkina i disuru ma naposona manopot angka pangula i, asa dijalo sian nasida parbuena i deba.","12:3 Hape ditangkup nasida do ibana, dipukpuhi, laos muli boti do ibana dipaulak.","12:4 Dung i diulakkon ma marsuru naposona na asing tu nasida, alai dilombut do nang i jala dileai.","12:5 Jadi disuru muse sahalak na asing, alai dipusa do anggo i; dung i lan dope angka na asing disuru, na deba dilasahi, na deba dipusa nasida.","12:6 Adong dope anakna sada, hinaholongan ni rohana, i ma disuru parpudi tu nasida, ai ninna rohana do: Ra biar ma rohanasida mida anakki!","12:7 Alai masipandohan do angka pangula i: On do panean! Beta ma, tapusa ma ibana, asa di hita siteanonna i!","12:8 Gabe ditangkup nasida ma ibana, dipusa ma, jala tu balian ni porlak anggur i nama didanggurhon.","12:9 Dia ma tagamon bahenon ni tuan parporlak anggur i? Ro ma ibana mangalengsehon angka pangula i, dung i pasahatonna ma porlak i tu halak na asing.","12:10 Ndang dung dope dijaha hamu hata ni surat on: \"Ia batu na binolongkon ni angka pande bagas i, nunga i gabe batu parsuhisuhi.","12:11 Pinamasa ni Tuhan do i; halongangan do i diida matanta\"?","12:12 Gabe dilului nasida ma dalan manangkup Ibana; alai mabiar do nasida mida natorop i. Ai diboto, nasida do tinuju ni umpama ondeng, laos laho do nasida manadingkon Ibana.","12:13 Jadi dipaborhat nasida ma deba sian angka Parise dohot sian angka naposo ni si Herodes, asa dipadapot nasida Ibana di hatana.","12:14 Jadi ro ma nasida mandok tu Ibana: Gurunami, huboto hami na tigor Ho jala ndang dihabiari Ho agia ise, ai so siida bohi ni jolma Ho; sintongsintong dipodahon Ho dalan ni Debata. Na jadi do lehonon guguan tu Kesar i, manang na so jadi? Lehononta do, manang ndang?","12:15 Alai diboto Jesus do, ansiansinasida i, jadi didok ma tu nasida: Boasa unjunanmuna Ahu? Boan hamu ma tu Ahu rupia sada asa huida!","12:16 Jadi diboan nasida ma i. Dung i didok Ibana ma tu nasida: Gombaran dohot surat ni ise do dison? Jadi didok nasida ma tu Ibana: Gombaran ni Kesar i do!","12:17 Laos didok Jesus ma tu nasida: Lehon hamu ma tu Kesar na sian Kesar i, jala tu Debata na sian Debata! Jadi longang ma rohanasida mida Ibana.","12:18 Dung i ro ma tu jolona angka Saduse, na so marhatutuhon, adong haheheon sian na mate, jadi disungkun nasida ma Ibana:","12:19 Gurunami, disurathon si Musa do tu hita: Molo mate halak, ditinggalhon pardihutana, so marianakkon, ingkon dihabia anggina do boruboru i, pajongjongkon pomparan di hahana i.","12:20 Asa adong ma pitu halak na marhahamaranggi; mambuat boru ma sihahaan i, jadi mate ma ibana, so martinading.","12:21 Dung i dibuat paidua i ma boruboru i, laos mate do ibana, so martinading; paitolu i pe songon i do.","12:22 Songon i sude nasida na pitu i so martinading. Umpudi sian nasida sasudena i mate ma nang parompuan i.","12:23 Ise do sian nasida nampuna parompuan i, ia di haheheon i? Ai nasida na pitu di do marniolihonsa.","12:24 Alai ninna Jesus ma tu nasida: Nda i ma haliluonmuna, na so binotomuna Surat i nang hagogoon ni Debata?","12:25 Ai di na hehe nasida sian na mate, ndang mangoli, ndang marhamulian; songon angka surusuruan na di banua ginjang i do nasida!","12:26 Alai anggo taringot tu haheheon ni angka na mate, ndang dung dijaha hamu ulaning di surat ni si Musa (binduna: Ramba na sampulguk) na nidok ni Debata tu ibana: \"Ahu do Debata ni si Abraham, Debata ni si Isak jala Debata ni si Jakkob\"?","12:27 Apala Debata ni angka na mate Ibana; Debata ni angka na mangolu do! Tung na lilu situtu do hamu!","12:28 Na dibege sibotosurat sahalak do nasida na masialusan i, gabe ro ma ibana jumonok; dung ditanda denggan ni alus ni Jesus, disungkun ma Ibana: Dia do patik na ummangat sian patik i sudena?","12:29 Dialusi Jesus ma ibana, didok ma: On do patik na ummangat: \"Tangihon ma, ale Israel, Tuhan sasadasa do Tuhan Debatanta i.","12:30 Jala haholonganmu do Tuhan Debatam sian nasa ateatem, sian nasa hosam, sian nasa roham dohot sian nasa gogom!\"","12:31 Ia patik paiduana, on do: Haholonganmu do donganmi songon dirim! Patik na ummangat sian na dua i ndang adong.","12:32 Jadi didok sibotosurat i ma tu Ibana: Tingkos didok ho, Guru, hombar tu hasintongan: Sada do Debata jala ndang adong na asing dungkon ni Ibana.","12:33 Jala mangkaholongi Ibana sian nasa ateate, sian nasa roha dohot sian nasa gogo huhut mangkaholongi dongan songon diriniba, ummangat do i sian saluhut angka pelean situtungon nang pelean na asing pe.","12:34 Dung dibege Jesus pantasna maralus, ninna ma mandok ibana: Ndang sadia dao ho sian harajaon ni Debata! Olat ni i ndang adong be na hum roha pasungkunsungkun Ibana.","12:35 Uju mangajari Jesus di bagasan joro i, ninna ma mandok nasida: Marhua didok angka sibotosurat Kristus i Anak ni si Daud?","12:36 Ai si Daud sandiri do mandok marhitehite Tondi Parbadia i: \"Ninna Tuhan i do mandok Tuhanku: Hundul ma Ho tu Siamunhon, paima hupeakhon angka musum, bahen sidegean ni patmu!\"","12:37 Apala si Daud do manggoar Ibana Tuhan, beha ma Ibana Anakna? Lomo do roha ni natorop i tumangihon hatana.","12:38 Laos didok Jesus ma di sipodaonna i: Jaga ma hamu mida angka sibotosurat, angka na lomo roha madangadang marbaju na ganjang, asa ditabi halak nasida di angka onan.","12:39 Na ringkot do rohanasida di bangku jolojolo di angka parguruan ro di hundulan na sumangap di parpestaan.","12:40 Dipolgak nasida do bagas ni na mabalu, gabe tangiang na ganjang do dibahen nasida mangkuphupisa. Uhum na dumokdok do jaloonnasida.","12:41 Na hundul do Ibana tondongkon poti parasian, gabe dibereng ma pambahen ni halak mandabuhon hepengna tu poti i. Jadi torop do na mora na mandabuhon na godang.","12:42 Laos ro ma boruboru na mabalu sada, na pogos; didabuhon ma tusi dua rimis, i ma sasen.","12:43 Gabe dijou Jesus ma siseanna i, ninna ma mandok nasida: Situtu do hatangkon tu hamu: Gumodang do na nidabuhon ni na mabalu, na pogos an tubagasan poti parasian i, asa saluhut angka na mandabuhon i.","12:44 Ai sian lobilobi nasida do didabuhon be; alai ia parompuan an, sian pogosna do didabuhon saluhutna na di ibana, tung sandok hangoluanna i."," "],["13:1 Laho tumadingkon bagas joro i, ninna sahalak siseanna ma mandok Ibana: Bereng ma, Gurunami, uli ni angka batu on dohot tongam ni angka jabu on!","13:2 Alai ninna Jesus ma mandok Ibana: Diida ho do jabu angka na bolon on? Ndang pasumbuon nanggo dua batu martinditindi na so gargaronna.","13:3 Dung i uju hundul Ibana di dolok Jetun, tondongkon joro i, pulik ma disungkun si Petrus, Jakobus, Johannes dohot Andreas Ibana:","13:4 Paboa ma tu hami, andigan masa i; jala dia ma tandana, paboa na songgop ma saluhutna i?","13:5 Jala dihatahon Jesus ma tu nasida songon on: Jaga ma hamu, so tung dililuhon halak hamu!","13:6 Ai lan do na ro sogot manoluk Goarhu, angka na mandok: Ahu do i!, gabe torop ma lilu bahenonnasida.","13:7 Asa molo dibege hamu barita ni angka hamusuon ro di gaor ni na marmusu, unang hamu tarsonggot! Ndang tarbahen so masa angka i, alai ndang i dope ujungna.","13:8 Ai na hehe do sogot bangso maralohon bangso, harajaon maralohon harajaon; masa ma nang laho marluatluat, masa ma nang haleon. Parmulaan ni pambebeonna do i.","13:9 Alai jaga hamu ma dirimuna, ai pasahatonna do hamu tu angka loloan na godang dohot tu jolo ni rapot huria, linsinganna ma hamu jala pajongjongonna ma hamu tu jolo ni angka panguhum dohot angka raja ala ni Ahu, bahen panindangion tu nasida.","13:10 Alai ingkon jumolo do baritahononhon barita na uli i tu ganup bangso.","13:11 Asa jumpa ditogu nasida hamu laho pasahathon, unang holsoan rohamuna di sidohononmuna i! Sandok ia i dilehon tu hamu, di na sangombas i, i ma hatahon hamu; ai apala hamu i na mandok hata disi, Tondi Parbadia i do.","13:12 Alai pasahaton ni sihahaan do anggina, asa tu hamatean, songon i amaama di anakkonna, jala na hehe do angka ianakhon dompak natorasna laho pabunuhonsa.","13:13 Hosoman ni halak saluhutna do hamu ala ni Goarhu. Alai na manahan ro di ujungna, i do paluaonna.","13:14 Alai molo idaonmuna hagagaor ni na so uhum jongjong di na so jadi (diparateatehon na manjaha on ma i), disi ma maporus angka na di luat Judea i tu dolok!","13:15 Na di bilut parginjang ni jabuna, unang ma dialap angka ugasan na di jabu i, di na mijur i ibana!","13:16 Na di hauma, unang ma pola humusor mambuat ulosna!","13:17 Alai marjea ma angka na gabegabean dohot angka panarusan di angka ari i!","13:18 Alai martangiang ma hamu, asa unang songgop i di partaonan ngali!","13:19 Ai masa do di angka ari i haporsuhon, na so dung adong dope olat ni panompaon ni Debata di na tinompana i rasirasa nuaeng, tu jolo on pe ndang masa be.","13:20 Jadi aut unang diorui Tuhan i angka ari i, ndang tagamon malua nanggo sada jolma; alai ala ni angka na pinillitna i do umbahen na diorui.","13:21 Molo dipandok disi tu hamu: Ida: Disi, disan do Kristus i, unang porsea hamu!","13:22 Ai na hehe ma angka Kristus pargapgap nang angka panurirang pargapgap, patupahon tanda dohot halongangan, laho mangaliluhon nang angka na tarpillit, aut tarbahensa.","13:23 Jaga ma hamu! Naung hulumbahon do sudena i tu hamu!","13:24 Alai di angka ari i, dung salpu haporsuhon ondeng, mangkolom ma mata ni ari jala ndang marsinondang be bulan i.","13:25 Mardabuan ma angka bintang sian langit i jala humuntal ma angka hagogoon ni parlangitan.","13:26 Jadi idaonnasida ma Anak ni jolma i ro marhitehon ombun, mantat hagogoon dohot hasangapon godang.","13:27 Laos disi ma suruonna angka pardisurgo papunguhon angka na pinillitna i sian desa na ualu i, sian suhi ni tano sahat ro di suhi ni langit.","13:28 Alai sian hau ara i ma guruhon hamu tudosanna. Ia dung martunasi punsuna jala rungkar bulungna, botoonmuna ma, naung jonok partaonan las.","13:29 Suang le songon i, jumpa diida hamu masa angka ondeng, botoonmuna ma, naung jonok hasosonggopna.","13:30 Situtu do hatangkon tu hamu: Na so tupa salpu bangso on, so jolo songgop sasudena i.","13:31 Salpu pe sogot langit dohot tano on; anggo angka hatangki, ndang na olo salpu!","13:32 Alai anggo arina dohot sadiharina, ndang adong na umbotosa, nang surusuruan na di banua ginjang, nang Anak i pe; nda holan Ama i!","13:33 Tagam ma hamu; dungo ma hamu, ai ndang diboto hamu, manang sadihari tingkina i!","13:34 Umpamana: Songon halak na marhutasada na manadingkon jabuna, disagihon do huaso tu angka naposona, tu ganup siulaonna be, jala sijaga pintu i didokkon marjaga.","13:35 Antong, dungo ma hamu, ai ndang diboto hamu, manang sadihari ro tuan nampuna bagas i, manang di bot ni ari, manang di na tonga borngin, manang di na martahuak manuk, manang di torang ni ari i.","13:36 So tung jumpangsa hamu modom, di na ro Ibana tompu!","13:37 Ai tu saluhutna hamu do hatangkon: Dungo ma hamu!"," "],["14:1 Alai dua ari nari nama uju i, asa dapot Pesta Paska, hamamasa ni roti na so pinolongan. Jadi dilului angka sintua ni malim dohot angka sibotosurat angkal manangkup jala mamusa Jesus.","14:2 Alai didok nasida ma: Unang ma di pesta i, so tung guntur natorop i!","14:3 Jadi uju di Betania Ibana, di bagas ni si Simon na huliton najolo, di na hundul Ibana laho mangan, ro ma sada parompuan mamboan galas na marisi miak arum na arga, na so marsampur, dibolai ma galas i jala diusehon ma miak i tu ulu ni Jesus.","14:4 Alai adong ma na marmungutmungut sama nasida: Magoponai miak i dibahen!","14:5 Aut ginadis nian miak i lobi tolu ratus rupia mangasii na pogos! Jadi dimuruhi ma ibana.","14:6 Alai ninna Jesus do: Pasombu hamu ma ibana! Boasa arsahanmuna ibana? Na uli do na binahenna i tu Ahu!","14:7 Ai tongtong do adong na pogos di tongatongamuna; jala asal ma olo hamu, tarpatongon hamu do na denggan tu nasida; alai anggo Ahu ndang manongtong di hamuna.","14:8 Intap na tarbahensa do na niulana i; na manjoloani do ibana mamiahi pamatangku songon di na mananom.","14:9 Situtu do hatangkon tu hamu: Manang didia di liat portibi on dijamitahon muse barita na uli on, hatahononna do nang binahenna i gabe baritana.","14:10 Dung i laho ma sada sian na sampuludua i, si Judas Iskariot, manopot angka sintua ni malim, asa dijehehon Ibana tu nasida.","14:11 Umbege i, tarhilas ma rohanasida, jadi diparbagabaga ma lehononnasida hepeng tu ibana. Gabe dilului rohana ma tingki halehetanna; laho pasahathon Ibana.","14:12 Jadi di ari parjolo ni pesta Paska, di na somal dipotong birubiru Paska i, ro ma hata ni angka sisean i tu Ibana: Tudia ma hami laho paturehon panganon Paska i, dipangido roham?","14:13 Jadi disuru Ibana ma siseanna dua halak, didok ma tu nasida: Laho ma hamu tu huta i, pajumpang ma hamu disi dohot sada halak na mangusung aek sahudon; ibana ma ihuthon hamu!","14:14 Jadi dok hamu ma tu nampuna jabu na binongotanna i: Tona ni Guru i tu ho: Didia do bilut inganan, asa disi hupangan hami Paska i rap dohot siseanki?","14:15 Jadi patuduhononna ma tu hamu bilut parginjang sada, na lambas, na tipak hinembangan, disi ma pature hamu di hita!","14:16 Borhat ma siseanna i, dibongoti ma huta i, jadi jumpang nasida ma tutu songon na nidokna i, gabe dipature ma Paska i.","14:17 Asa dung bot ari, ro ma Ibana rap dohot na sampuludua i.","14:18 Dung i hundul ma nasida mangan, gabe didok Jesus ma: Na tutu do hatangkon tu hamu: Sada sian hamu on, na rap mangan dohot Ahu, pasahathon Ahu!","14:19 Gabe marsak ma rohanasida jala sadasada ma nasida mandok tu Ibana: Nda tung ahu i?","14:20 Alai ninna Ibana do mangalusi nasida: Sada sian hamu na sampuludua on, na rap dohot Ahu manornophon tu bagasan paringkauan!","14:21 Tong do nian ujung ni Anak ni jolma i, songon na tarsurat hian; alai marjea do halak na gabe parhitean pasahathon Anak ni jolma i! Tagonan unang tubu Ibana!","14:22 Jadi di na mangan i nasida, dihindat Jesus ma roti, dipasupasu ma, diponggoli jala diparlehon ma tu nasida, huhut ma didok: Jalo hamu ma; Dagingku do on!","14:23 Dung i dihandit ma panginuman, didok ma mauliate, dilehon ma tu nasida, gabe saluhut do nasida manginum sian i.","14:24 Laos didok ma tu nasida: Mudarhu do on, mudar parpadanan i, na niusehon humongkop torop halak.","14:25 Na tutu do hatangkon tu hamu: Na so tupa be inumonku olat ni on sian parbue ni hau anggur i sahat ro di ari sogot: Disi ma inumonku na imbaru di harajaon ni Debata.","14:26 Jadi dung diendehon nasida ende pujipujian i, borhat ma nasida tu dolok Jetun.","14:27 Jadi didok Jesus ma tu nasida: Na targasip ma hamu saluhutna, ai na tarsurat do: \"Lombutanku ma parmahan i, gabe marserak ma angka birubiru i!\"","14:28 Alai dung hehe Ahu sian na mate, joloananku ma hamu tu Galilea.","14:29 Gabe didok si Petrus ma tu Ibana: Agia sude nasida targasip, ndang anggo ahu!","14:30 Jadi didok Jesus ma tu ibana: Situtu do hatangkon tu ho: Apala saborngin on ma soadahononmu Ahu tolu hali, tagan so martahuak dope manuk paduahalihon!","14:31 Alai lam digogohon ma hatana, didok ma: Nang pe ingkon mate ahu rap dohot Ho, ndang tagamon soadahononku Ho! Laos songon i do hatanasida sudena.","14:32 Dung i sahat ma nasida tu sada ladang na margoar Getsemane, jadi didok ma tu angka siseanna: Hundul ma hamu dison, tagan martangiang Ahu.","14:33 Jala ditogihon ma si Petrus, Jakobus dohot Johannes. Dung i biahaton ma Ibana jala bobonosan.","14:34 Jadi didok ma tu nasida: Mansai marsak do rohangku, hira na mate do. Dison ma hamu mian jala dungo!","14:35 Dung i laho ma Ibana tu jolo saotik, dipatungkap ma dirina tu tano martangiang, anggiat disalpuhon tingki i sian Ibana, anggo na tarbahen.","14:36 On do hatana: Ale Amang, saluhutna do tarpatupa Ho! Salpuhon ma siinumon on sian Ahu! Alai ndada guru lomo ni rohangku, roham do!","14:37 Dung i ro ma Ibana, jadi modom do nasida didapot, gabe didok ma tu si Petrus: O Simon, na modom do ho hape! Ndang margogo ho dungo, nanggo sangombas!","14:38 Dungo ma hamu jala martangiang, asa unang bongot hamu tu bagasan pangunjunan; ai na girgir do nian tondi i, alai gale do ia daging.","14:39 Dung i diulakkon ma martangiang; laos hata ondeng do didok.","14:40 Dung i di na ro Ibana muse, tong do modom nasida didapot, ai na dokdok do salibon ni matanasida, jala ndang diboto mangalusi Ibana.","14:41 Jadi di na ro Ibana patoluhalihon, didok ma tu nasida: Datdatanmuna dope modom dohot maradian! Sae ma i! Nunga dapot tingkina! Ida hamu, pasahatonna ma Anak ni jolma i tu tangan ni angka pardosa!","14:42 Hehe ma hamu; laho ma hita! Ndi, nunga ro na pasahathon Ahu!","14:43 Mangkatahon i dope Ibana, mamintor disi ma si Judas, sahalak sian na sampuludua i, jala rap dohot ibana torop halak na marpodang jala marlombutlombut, sinuru ni angka sintua ni malim, angka sibotosurat dohot angka panungganei.","14:44 Alai dipabotohon parjehe i hian partinandaan tu nasida, ai ninna do: Ia i na huumma, Ibana ma i, tangkup hamu ma i jala jamot ma boan hamu Ibana!","14:45 Mamintor didapothon ma Jesus, mandok: Guru! Laos diumma ma Ibana.","14:46 Gabe dilaluhon nasida ma tangannasida tu Ibana laho manangkup.","14:47 Alai adong ma sahalak sian angka na jongjong disi, disintak ma podangna, ditampul ma naposo ni sintua ni malim, dipisikkon ma pinggolna.","14:48 Jadi didok Jesus ma mandok nasida: Hira na dompak panamun do hamu hehe, marpodang jala marlombutlombut manangkup Ahu.","14:49 Ariari do Ahu nian rap dohot hamu di bagas joro mangajari, so adong ditangkup hamu Ahu! Alai naeng ma jumpang na nidok ni Surat i!","14:50 Dung i ditadingkon nasida sude ma Ibana laho maporus.","14:51 Adong ma disi dolidoli sahalak na mangihutihut Ibana, holan dagangan do dialithon tu dagingna, gabe ditangkup nasida ma ibana.","14:52 Alai ditinggalhon do dagangan i, marsaemara do ibana maporus.","14:53 Ditogihon nasida ma Jesus tu jolo ni sintua ni malim, jala marluhut ma disi sude angka sintua ni malim, angka sintua ro di angka sibotosurat.","14:54 Mandaodao do anggo si Petrus mangihut sian pudi ro di alaman parbagasan ni jabu ni sintua ni malim i, jadi disi ma ibana juguk rap dohot angka naposo mansusudu.","14:55 Alai anggo sintua ni malim i ro di sandok rapot godang mangalului panindangion dompak Jesus mambahen marutang hosa Ibana; alai ndang adong jumpangsa.","14:56 Ai lan do nian na mangkatindangkon gapgap dompak Ibana: Alai ndang mardomu na hinatindangkonnasida i.","14:57 Laos hehe ma deba sitindangi gapgap dompak Ibana, angka ninna do:","14:58 Hubege hami do Ibana mandok: Lohaanku ma joro on na pinauli ni tangan, jala di bagasan tolu ari pajongjongonku na asing, na so pinauli ni tangan.","14:59 Alai nang pe songon i, ndang mardomu na hinatindangkonnasida i.","14:60 Dung i hehe ma sintua ni malim i tu tongatonga, disungkun ma Jesus, ninna ma: Tung so alusanmu do na hinatindangkonnasida dompak Ho?","14:61 Alai mauhom do anggo Jesus, ndang agia aha dialusi. Gabe disungkun sintua ni malim i Ibana muse, didok ma: Beha, Kristus do Ho, Anak ni Sipujion i?","14:62 Jadi didok Jesus ma: Ahu do i! Jala idaonmuna do Anak ni jolma i hundul di siamun ni Hagogoon, jala ro marhitehitehon ombun na di langit.","14:63 Gabe diribakkon sintua ni malim i ma pangkeanna, huhut ma didok: Pola luluan dope sitindangi?","14:64 Nunga dibege hamu pangaleaina i di Debata! Beha do di rohamu? Gabe sude ma nasida manguhum Ibana marutang hosa.","14:65 Dung i dipungka na deba sian nasida manijuri Ibana, dibulang ma matana, dipastapi ma bohina huhut mandok tu Ibana: Manurirangi ma Ho! Nang angka naposo manahopi Ibana, laho mangalombuti.","14:66 Di toru do anggo si Petrus, di alaman parbagasan, jadi ro ma naposo boruboru ni sintua ni malim i sahalak.","14:67 Diida ma si Petrus na mansusudu i, gabe dibereng ma ibana, laos didok ma: Dohot do ho da, dongan ni Jesus na sian Nasaret!","14:68 Alai diporso si Petrus do, didok ma: Ndang adong huboto, jala ndang huantusi na nidokmi! Laos ruar ma ibana tu alaman jolojolo, jala martahuak ma manuk.","14:69 Alai marnida ibana, diulahi naposo boruboru i ma mandok tu angka na jongjong disi: On do sada sian nasida!","14:70 Alai mamorso muse anggo ibana. Jadi dung satongkin nari, didok angka na jongjong disi ma muse mandok si Petrus: A, tongon do; dongannasida do ho, ai halak Galilea do ho!","14:71 Gabe dipungka si Petrus ma mambuburahon dirina huhut manolonnolon: Ndang hutanda jolma na nidokmuna i!","14:72 Dung i mamintor martahuak ma manuk i paduahalihon. Jadi diingot si Petrus ma na nidok ni Jesus tu ibana: Tolu hali do soadahononmu Ahu, andorang so martahuak manuk paduahalihon. Jala marningot i, tumatangis ma ibana."," "],["15:1 Manigor dung torang ari, martuptup ma angka sintua ni malim raphon angka panungganei, angka sibotosurat dohot sandok rapot godang i, jadi ditali nasida ma Jesus, mamboan jala pasahathon Ibana tu si Latus.","15:2 Disungkun si Latus ma Ibana: Atehe, raja ni halak Jahudi do Ho? Jala ninna Jesus ma mangalusi ibana: Songon nidokmi do tutu!","15:3 Alai godang do dipartuhashon angka sintua ni malim dompak Ibana.","15:4 Jadi diulahi si Latus ma manungkun Ibana: Ndang alusanmu i? Godangna i dituhashon nasida dompak Ho!","15:5 Alai ndang dialusi Jesus agia aha, pola longang roha ni si Latus.","15:6 Alai jumpa ari pesta, somal dipalua tu nasida sada halak na tarhurung, hombar tu na pinangido ni rohanasida.","15:7 Jadi adong ma sada halak na margoar si Barabas, rap tarhurung dohot angka panggunturi, naung mambunu jolma di na guntur i.","15:8 Jala nangkok ma na torop i laho mangido, asa dibahen tu nasida songon na somal.","15:9 Gabe ro ma si Latus mangalusi nasida: Atehe, denggan do rohamuna hupalua tu hamu raja ni halak Jahudi i?","15:10 Ai diboto, na sian late ni roha do dipasahat angka sintua ni malim Ibana.","15:11 Alai digintali angka sintua ni malim do natorop i, asa tagonan si Barabas dipalua tu nasida.","15:12 Jala ninna si Latus ma muse mangalusi nasida: Antong, dia do dipangido rohamu bahenonku tu na ginoarmuna: Raja ni Jahudi?","15:13 Alai dijouhon nasida ma: Parsilangkon Ibana!","15:14 Gabe didok si Latus ma mandok nasida: Ai aha do na jat dibahen? Alai lam digogo ma manjouhon: Parsilangkon ma Ibana!","15:15 Alai naeng mambuat roha ni natorop i do si Latus, jadi dipalua ma si Barabas; alai dipasahat ma anggo Jesus, asa diparsilangkon, dung jolo dilasahi.","15:16 Dung i ditogihon angka soldadu i ma Ibana tu emper paruhuman i (i ma Pretorion), jadi tusi ma dijou sude na sahorong i.","15:17 Baju dapdap ma disolukkon nasida tu dagingna, didandani ma sungsang duri bahen tumpalna.","15:18 Dung i tole ma nasida mangkormat Ibana, dipandok ma: Tabi ma di Ho, raja ni Jahudi!","15:19 Laos dipasakkon nasida tolong tu uluna, ditijuri do Ibana jala dilompit ma totnasida, laho sumomba Ibana.","15:20 Asa dung dileai nasida Ibana, ditanggal ma muse baju dapdap i sian dagingna, disolukkon ma tu Ibana angka abitna hian. Dung i ditogu ma Ibana tu balian, laho mamajalhon.","15:21 Mamolus do sian i sahalak na ro sian ladangna, si Simon na sian luat Kirene, ama ni si Aleksander dohot si Rupus; i ma digogoi nasida, asa diporsan hau na pinarsilang siporsanon ni Jesus hian.","15:22 Jadi diboan nasida ma Ibana tu Golgata (lapatanna: Partangkurahan).","15:23 Dilehon nasida ma tu Ibana anggur na marsaor mir, alai ndang dijalo.","15:24 Diparsilangkon nasida do Ibana, jadi dibagi ma angka abitna; tondung do dibahen laho pasagihonsa.","15:25 Di pungkul sia do diparsilangkon nasida Ibana.","15:26 Jala disurathon nasida do tu ginjangna surat parsalaanna: Raja ni Jahudi!","15:27 Rap dohot Ibana diparsilangkon nasida dua panamun, sada di siamunna, sada di hambirangna.","15:28 Gabe jumpang ma na nidok ni Surat i: \"Tarrajum do Ibana tu halak parjahat.\"","15:29 Jadi diinsahi angka pamolus i ma Ibana, diupirhon be ma ulunasida huhut dipandok: Pe Ho, na mangalohai bagas joro i jala na pajongjongkonsa di bagasan tolu ari!","15:30 Palua dirim jala mijur ma Ho sian hau na pinarsilang i!","15:31 Suman tusi do panginsahion ni angka sintua ni malim rap dohot angka sibotosurat, angka na masipandohan: Na leban dipalua, ia dirina so tarpaluasa.","15:32 Ho, Kristus, raja ni Israel! Mijur ma Ho antong sian hau na pinarsilang i, asa huida hami i jala porsea! Manginsahi do nang donganna tarsilang.","15:33 Alai di hos ni ari songgop ma na holom tu liat tano i, sahat ro di pungkul tolu.","15:34 Jadi di pungkul tolu i, marsoara na balga ma Jesus manjouhon: Ale Debatangku, Debatangku, boasa tadingkononmu Ahu (Eloi Eloi, lama sabakhtani)!","15:35 Jadi adong ma deba na jongjong disi na umbegesa, gabe didok ma: Si Elia do jinouna i!","15:36 Alai marlojong ma sahalak manornophon limut tu asom, dilohothon ma i tu tolong laho painum Ibana, huhut ma didok: Antong, taida ma, manang na ro si Elia paijurhon Ibana!","15:37 Dung i marsoara na gogo ma Jesus, laos tos ma hosana.","15:38 Jadi maribak bola dua ma hirehire na di bagas joro i, sian ginjang tu toru.","15:39 Dung diida letnan na mangadopi Ibana, songon i hape parmatena, gabe didok ma: Na tutu do Anak ni Debata Halak on!","15:40 Manatapnatap do sian na dao deba inaina, songon si Maria Magdalena, si Maria ni si Jakobus na umposo, angkup ni i ina ni si Josep dohot si Salome.","15:41 Diihuthon nasida do Ibana laho mangkobasi, uju di Galilea dope Ibana; dungkon ni i lan dope angka na asing, na rap nangkok dohot Ibana tu Jerusalem.","15:42 Jadi dung bot ari, di ari parhobasan i, i ma patujolo ni ari Sabbat,","15:43 ro ma si Josep sian Arimatea, na masuk rapot godang, halak na sangap na maimaima di harajaon ni Debata; dipatomos ma rohana laho bongot tu jolo ni si Latus, mangido bangke ni Jesus.","15:44 Jadi longang ma roha ni si Latus, ala naung mate; gabe dijou ma letnan i, disungkun ma ibana, manang naung leleng mate.","15:45 Asa dung ditangkasi i sian letnan i, dipasahat ma bangke i tu si Josep.","15:46 Dituhor si Josep ma dagangan, dipaijur ma Ibana, dibaluti ma tu dagangan i, dipeakkon ma bangke i tu tanoman sada na niliang tu bagasan batu; dung i digulang ma sada batu tu baba pintu ni tanoman i.","15:47 Dipanotnoti si Maria Magdalena dohot si Maria ni si Josep ma, manang na tu dia Ibana dipeakkon."," "],["16:1 Asa dung salpu ari Sabbat i, dituhor si Maria Magdalena dohot si Maria ni si Jakobus rap dohot si Salome ma ragamragam ni na hushus, laho mamiahi bangkena.","16:2 Jadi mansai sogot di ari parjolo dung Sabbat i, laho ma nasida tu tanoman i, di na binsar mata ni ari.","16:3 Masipandohan do nasida: Ise ma manggulang batu i di hita sian baba pintu ni tanoman i?","16:4 Mamereng dompak i nasida, diida ma naung digulang batu i, ai na balga situtu do i.","16:5 Dibongoti nasida ma tanoman i, gabe diida ma dolidoli sahalak, parulos na marlinanglinang, hundul tungkan siamun, jadi mabiar situtu ma nasida.","16:6 Alai ninna do mandok nasida: Unang ma hamu mabiar! Dilului hamu do Jesus na sian Nasaret, naung diparsilangkon. Nunga hehe Ibana; ndang dison Ibana! Ida hamu ma inganan hapeahanna on!","16:7 Laho ma hamuna, paboa hamu ma tu angka siseanna dohot tu si Petrus: Joloananna do hamu tu Galilea, disi ma idaonmuna Ibana, songon naung didok hian tu hamu!","16:8 Dung i ruar ma nasida maporus sian tanoman i, laos angka dotdot do nasida jala tarmali. Jadi ndang adong dipaboaboa nasida agia tu ise, ai na tahuton do rohanasida.","16:9 Alai anggo Jesus, naung mulak mangolu, sogot di ari parjolo dung ari Sabbat i, dipataridahon do dirina jumolo tu si Maria Magdalena (sian i do dipabali najolo pitu sibolis).","16:10 Jadi laho ma i paboahonsa tu angka na mandongani Ibana najolo, angka na marsak jala tumatangis.","16:11 Alai ndang porsea nasida, naung mangolu jala naung diida si Maria Ibana.","16:12 Dung i dipataridahon Ibana muse dirina tu dua halak sian nasida, marrupahon rupa na asing, di na laho marhutasada nasida.","16:13 Jadi dohot ma nasida ro mamaritahonsa tu angka donganna i; alai nang nasida, ndang dihaporseai.","16:14 Dung i muse uju hundul nasida mangan, dipataridahon ma dirina tu na sampulusada i, dipinsang ma ganggu dohot jogal ni rohanasida, ala so porsea nasida di angka naung marnida Ibana, naung hehe sian na mate.","16:15 Jadi ninna ma mandok nasida: Laho ma hamu tu liat portibi on; jamitahon hamu ma barita na uli i tu nasa na tinompa.","16:16 Na porsea jala tardidi, dapotan haluaon; alai na so porsea i, hona uhum do!","16:17 Jala on ma tanda angka na mangihut tu na porsea: Pabalionnasida do angka sibolis marhitehite Goarhu dohot mangkatahon hata na imbaru.","16:18 Jomputonnasida do angka, ulok, jala nang diinum rasun hamatean, ndang pola mahua nasida; ampehononnasida ma tanganna tu angka na marsahit, gabe malum ma hilalaonna.","16:19 Asa anggo Tuhan i, dung mangkatai Ibana dohot nasida, tarhinsat ma tu banua ginjang, laho hundul tu siamun ni Debata.","16:20 Alai laho do anggo nasida manjamitahon barita na uli tu ganup luat; jala diurupi Tuhan i ma nasida, dipahot ma jamitanasida marhitehite tanda angka na mangihut i."," "]]
