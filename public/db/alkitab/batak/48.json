[["1:1 Ahu surat ni si Paulus, apostel, ndada sian jolma, ndada marhite sian sada jolma, alai marhite sian Jesus Kristus jala marhite sian Debata Ama, naung pahehehon Ibana sian na mate;","1:2 raphon dongan saluhut na mandongani ahu, mandapothon angka huria na di luat Galatia:","1:3 Asi ni roha ma di hamu dohot dame sian Debata Ama dohot sian Tuhanta Jesus Kristus,","1:4 naung mangalehon dirina ala ni dosanta, asa diroro hita sian hasiangan na jahat on, mangihuthon roha ni Debata Amanta.","1:5 Di Ibana ma hasangapon ro di salelenglelengna i! Amen.","1:6 Longang do rohangku, ala songon i tibu hamu marbalik sian Ibana, naung manjou hamu marhitehite asi ni roha ni Kristus, mangoloi barita na uli na asing.","1:7 So manang adong na asing. On do tahe: Adong do halak na manggaori rohamuna, jala na pasambarhon barita na uli ni Kristus i.","1:8 Alai aut sura hami, nang surusuruan sian banua ginjang pe, mamaritahon barita na uli, asing sian naung binaritahon tu hamu, hona toru ma ibana!","1:9 Songon hatangku tu hamu najolo, tong songon i do nang nuaeng: Molo tung dibaritahon halak barita na uli tu hamu, asing sian naung jinalomuna i, hona toru ma ibana!","1:10 Lomolomo ni jolma do hulului disi, manang lomo ni roha ni Debata? Na tabo di pinggol ni jolma do hulului? Aut i, ndang sintong ahu anak somang ni Kristus.","1:11 Alai hupabotohon ma tu hamu, angka dongan: Ndada mangihuthon hajolmaon barita na uli i na hubaritahon i.","1:12 Ai ndada hujalo manang huguruhon i sian jolma, tung marhite sian pangungkapon ni Jesus Kristus, i do.","1:13 Ai nunga dibege hamu pangalahongku, uju di bagasan hajahudion dope ahu: I ma na gasagasaon i ahu, mangalelei jala mangarotongkon huria ni Debata.","1:14 Sumurung do ahu sian torop dongan torbangku di bangsongku mangulahon hajahudion, ai na tarlobi do pangkamuruhonku, mangaradoti tona na sian angka ompunami.","1:15 Alai dipapulik Debata do ahu, andorang so topak dope ahu, jala dijou do ahu sian asi ni rohana.","1:16 Gabe lomo rohana papatarhon Anakna i tu ahu, laho mamaritahon Ibana tu angka sipelebegu; ndang jolo huparguru disi sibuk dohot mudar.","1:17 Jala ndada nangkok ahu tu Jerusalem, manopot angka apostel, naung jumolo sian ahu; alai tu tano Arab do ahu laho. Dung sian i, mulak ahu muse tu Damaskus.","1:18 Jadi dung salpu tolu taon, nangkok ma ahu tu Jerusalem, laho mananda si Kepas, jala sampululima borngin ma ahu sorang di ibana.","1:19 Alai ndang adong huida apostel na asing, dungkon ni si Jakobus, anggi ni Tuhan i.","1:20 Alai anggo taringot tu na husurat on tu hamu, tung di jolo ni Debata do i: Ndang margabus ahu!","1:21 Dung i laho do ahu tu angka luat na di Siria dohot Kilikia.","1:22 Alai ndang ditanda huria ni Kristus, angka na di luat Judea i, anggo bohingku.","1:23 Holan na tarbege do tu nasida; na mangalele nasida najolo, i do mamaritahon nuaeng haporseaon, na nirotongkonna i najolo.","1:24 Jala dipuji nasida ma Debata ala ni ahu."," "],["2:1 Dung pe salpu sampuluopat taon, mangulahi ma ahu nangkok tu Jerusalem, rap dohot si Barnabas; huboan ma nang si Titus.","2:2 Alai mangihuthon pangungkapon do ahu nangkok, jala pamaritahonku di barita na uli tu angka sipelebegu hupatedek tu jolonasida, gumodang tu na marsangap i, atik beha magopo parlojongonku tu pudi on, nang sian nasailaonna i.","2:3 Gari si Titus, donganki, halak Junani i, ndang apala disosak, asa tarsunat.","2:4 Alai adong do deba dongan na so haru dongan, na pasamaksamakkon dirina tu hami, angka na ro manisipi mangonggopi hami, angka naung pinalua ni Kristus Jesus, laho patundukkon hami nian.","2:5 Ndang mangunduk hami mangoloi nasida nanggo satongkin, asa hot hasintongan ni barita na uli di hamu.","2:6 Alai ndang adong ditambai angka na marsangap i agia aha tu na di ahu hian; manang ise nasida najolo, ndang mahua i di ahu, ndada siida bohi ni jolma anggo Debata.","2:7 Diida nasida do tahe, naung dipasahat do tu ahu barita na uli na tu angka parbegu, songon na tu si Petrus tu angka Jahudi.","2:8 Ai na mangulahon di si Petrus haapostelon tu angka Jahudi, laos Ibana do mangulahonsa di bagasan ahu tu angka parbegu.","2:9 Ditanda nasida ma asi ni roha i, naung dilehon tu ahu, i ma si Jakobus, Kepas dohot Johannes, angka na songon tiang partunggul dirajumi dongan, gabe dijalang nasida ma ahu dohot si Barnabas, tanda ni parsaoran, paboa hami tu angka parbegu, nasida tu angka Jahudi.","2:10 Asal huingot hami angka na pogos; jala saut do huringkoti patupahon i.","2:11 Alai jumpa ro si Kepas tu Antiokia, tullom do hualo, ala sihataon ibana.","2:12 Ai saleleng so ro dope angka na sinuru ni si Jakobus, rap mangan do ibana dohot angka parbegu; alai dung ro nasida, dipasurut do dirina jala dipaholang, sian biarna mida angka dongan na sian Jahudi.","2:13 Marmismisi do angka Jahudi na asing raphon ibana, pola do tartogu nang si Barnabas binahen ni parmismisonnasida i.","2:14 Alai dung huida, na so tigor langkanasida marguru tu hasintongan ni barita na uli i, ningku ma mandok si Kepas di jolo ni nasida saluhutna: Halak Jahudi hian do ho, alai diihuthon ho do adat ni parbegu, ndada adat Jahudi; marhua ma sosakhononmu halak parbegu maradat Jahudi!","2:15 Halak Jahudi hian do hami, ndada pardosa sian angka parbegu.","2:16 Alai on do huboto hami: Sian haporseaon di Jesus Kristus sambing do dapotan hapintoron jolma, ndada sian ulaon patik. Dibahen i, nang hami gabe porsea di Kristus Jesus i, asa dipintori hami, sian haporseaon di Kristus i, ndada sian ulaon patik: Ai ndang dapotan hapintoron nasa na mardaging, anggo sian ulaon patik.","2:17 Alai molo pardosa tardapot nang hami, na naeng pintor marhitehite Kristus, nda gabe sitambai dosa do Kristus disi? Dao ma anggo i!","2:18 Ai hupajongjong do diringku pangalaosi, molo hupauli muse naung hulohai:","2:19 Ai nunga mate ahu di patik i hinorhon ni patik i, asa mangolu ahu di Debata. Raphon Kristus i do ahu tarsilang.","2:20 Ndada ahu be na mangolu i nuaeng; Kristus do mangolu di bagasan ahu. Ia mangolu pe ahu nuaeng di bagasan daging, mangolu marhitehite, haporseaon di Anak ni Debata, na mangkaholongi ahu jala na mangalehon dirina humongkop ahu.","2:21 Ndang hubolongkon asi ni roha ni Debata; ai aut adong hatigoran marhite sian patik i, magopo ma hamamate ni Kristus i."," "],["3:1 Oe hamu, halak Galatia, na so marroha i! Ise do mandormai hamu? Ai nunga pola songon na ginombar diida matamuna Jesus Kristus na tarsilang i.","3:2 Sasada on ma naeng botoonku sian hamu: Sian ulaon patik do dijalo hamu Tondi i, manang sian jamita haporseaon i?","3:3 Songon i hape hami maoto! Di bagasan Tondi do pamungkaanna, gabe di bagasan daging ma pangujungina?","3:4 Tung magopo ma panaononmuna na sai godang i (molo tung magopo)!","3:5 Onpe, na patongon Tondi i tu hamu jala mangulahon angka hagogoon di bagasan hamu, na sian ulaon patik do diula i, manang sian jamita haporseaon i?","3:6 Songon di si Abraham: \"Dihaporseai do Debata, jadi i do dijujur tu ibana gabe hatigoranna!\"","3:7 Asa boto hamu ma: Angka na sian haporseaon, i do anak ni si Abraham.","3:8 Alai diboto Surat i hian, na sian haporseaon i do pintoran ni Debata angka sipelebegu, gabe dibaritahon tu si Abraham: \"Marhite sian ho pasupasuon saluhut bangso!\"","3:9 Onpe, angka na sian haporseaon i do dipasupasu rap dohot si Abraham na porsea i.","3:10 Ai hona toru do saluhut na naeng marulaon patik, ai na tarsurat do: \"Hona bura do ganup, na so mian di bagasan sasude na tarsurat di buku patik i, asa diulahon!\"","3:11 Alai tandap do, na so adong dapotan hatigoran di jolo ni Debata, bahenon ni patik i; ai \"na mangolu ma partigor i sian haporseaon!\"","3:12 Alai ndang sian haporseaon i anggo patik i; ai na mangulahonsa, i do na mangolu bahenon ni i!","3:13 Ditobus Kristus i do hita sian bura ni patik i, di na hona bura Ibana humongkop hita, ai na tarsurat do: \"Hona bura do ganup na targantung di hau!\"","3:14 Ai di bagasan Kristus Jesus naeng songgop tu halak sipelebegu pasupasu na tu si Abraham, asa marhitehite haporseaon tajalo Tondi na pinarbagabaga i.","3:15 Ale angka dongan, adat ni hita jolma ma ginisanna: Padan testament ni jolma, dung gabe hot, ndang diose, ndang ditambai.","3:16 Anggo angka bagabaga i dihatahon do tu si Abraham dohot tu pinomparna; ndada didok: Dohot tu angka pinomparna, songon tu na deak; tung tu na sada do: \"Dohot tu pinomparmi\", ninna, i do Kristus.","3:17 Lapatanna: Ia padan testament, naung pinahot ni Debata, ndang tarpasohot patik i, laho manundati bagabaga i; ai opat ratus tolupulu taon do i umpudi ro.","3:18 Ai molo sian patik i uhum paneanon, ndang be sian bagabaga. Alai dibasabasahon Debata do i tu si Abraham dalan bagabaga.","3:19 Tudia ma antong patik i? Ditambahon do i ala ni angka pangalaosion, paima ro Pomparan, Nampuna bagabaga i, jala marhitehite angka surusuruan i dipatongon tu tangan ni Pangulu.","3:20 Alai ndada na patureturehon sambariba ia pangulu; alai sada do anggo Debata.","3:21 Asa mangalo angka bagabaga ni Debata do patik i? Dao ma anggo i! Ai aut dilehon patik na tuk pangoluhon, sian patik i ma tongon hatigoran i.","3:22 Alai dihinsu Surat i do saluhutna tubagasan dosa, asa dilehon bagabaga, na marhitehite haporseaon di Jesus Kristus, tu angka na porsea i.","3:23 Alai tagan so ro haporseaon, tarhurung do hita di bagasan patik jala dihinsu, managam haporseaon, na naeng patandahonon dope.","3:24 Asa gabe songon siparorot do patik i, mamboan hita tu Kristus, asa sian haporseaon hita dipintori.","3:25 Alai dung ro haporseaon i, ndang be ginomgoman ni siparorot i hita.","3:26 Ai saluhut do hamu anak ni Debata marhitehite haporseaon di Kristus Jesus.","3:27 Ai Kristus i do diparuloshon hamu, sude hamu, naung tardidi tubagasan Kristus.","3:28 Ndang mardiaimbar disi Jahudi manang Junani, hatoban manang anak mata, baoa manang parompuan, ai sada do hamu saluhutna di bagasan Kristus Jesus.","3:29 Alai anggo Kristus nampuna hamu, pinompar ni Abraham do hamu, antong, jala panean mangihuthon bagabaga i."," "],["4:1 Alai on do hudok: Saleleng dakdanak dope panean i, ndang dia imbarna dohot anak somang, atik pe ibana nampuna sasudena i.","4:2 Di gomgoman ni angka pangaramoti dohot juara bagas do ibana, ro di tingki naung hian binuhul ni amana i.","4:3 Songon i nang di hita: Di hadakdanakonna i diparhatoban sisiasia ni hasiangan on do hita.","4:4 Alai dung dapot gok ni tingkina, disuru Debata ma Anakna, tubu sian boruboru, ginomgoman ni patik i;","4:5 asa ditobus angka na ginomgoman ni patik i, asa tajalo ruhut paramaon.","4:6 Alai ala anak hamu, disuru Debata do tubagasan rohanta Tondi ni Anakna i, na manjoujou: Abba (ale Amang)!","4:7 Dibahen i, ndang be hatoban ho; tung anak do! Alai molo anak, laos panean do ho marhite sian Debata!","4:8 Alai di na so tinandamuna Debata, dipaolooloi hamu do angka na so Debata hian.","4:9 Alai anggo nuaeng, ditanda hamu do Debata; nunga ditanda Debata hamu tahe. Marhua ma hamu marbalik muse, mulak tu sisiasia angka na so margellok jala na lea, asa oloanmuna angka i muse?","4:10 Gabe siradoti ari, bulan, tingki dohot taon do hamuna.","4:11 Huholsohon do hamu, atik na so marniula halojaonki mangkongkop hamuna.","4:12 Songon ahu ma hamu; ai ahu pe, songon hamu do, angka dongan! Elehelekhu di hamu; ndang adong dihahua hamu ahu.","4:13 Alai diboto hamu do, di bagasan hagaleon ni daging huboan barita na uli tu hamu di mulana.","4:14 Jala di na tarunjun i hamu dibahen pardagingonku, ndang na lea manang hu rohamuna disi; tung songon surusuruan ni Debata do dijangkon hamu ahu, songon Kristus Jesus, i do.","4:15 Onpe, dia ma nuaeng na pinarhatuahonmuna i? Ai huhatindangkon do tu hamu, horukonmuna do uju i matamuna, mangalahonsa tu ahu, aut na tarbahen.","4:16 Asa na gabe musumuna do ahu, ala huhatahon tu hamu hasintongan i?","4:17 Ndada na polin ringgasnasida mangkongkop hamu. Alai naeng paduruonnasida hamu, anggiat ringgas rohamuna mangkongkop nasida.","4:18 Denggan do sandok ringgas ni roha na polin, jala unang ma holan, jumpa di tongatongamuna ahu.","4:19 Hamu angka anakkonku, angka na huae musengani, paima manjadi rupa ni Kristus di bagasan hamu:","4:20 Dipangido rohangku do, aut ma nian di tongatongamuna ahu tongon, jala tarpauneune ahu soarangki, ai na jut do rohangku pasarisari hamu.","4:21 Hamu na giot gomgoman ni patik i, paboa hamu ma tu ahu: Ndang dibege hamu patik i?","4:22 Tarsurat do disi: Dua do anak ni si Abraham, na sada sian hatobanna, na sada nari sian boru mata i.","4:23 Alai mangihuthon sibuk do partubu ni na sian boru hatoban i, alai sian bagabaga i do na sian boru mata i.","4:24 Na marastuan do i: Ai padan na dua i do nasida: Na sada na sian dolok Sinai, na manjadihon parhatobanon, i ma si Hagar.","4:25 Ai di luat Arab do dolok Sinai, jala suman ma i tu Jerusalem nuaeng, ai na mangadop do i rap dohot anakkonna.","4:26 Alai Jerusalem na di ginjang i: I do boru mata i, jala i do ina di hita saluhutna!","4:27 Ai tarsurat do: \"Marlas ni roha ma ho na hol, na so mangintubu, mariaia ma ho, marsoara na gogo, na so mangae anak; ai torop do anakkon ni na punjung i, tumorop asa na di na marhamulian.\"","4:28 Alai anak bagabaga do anggo hamu, angka dongan, mangihuthon si Isak.","4:29 Alai tong do nuaeng songon na hian: Dilele na tubu marguru tu daging do na tubu marguru tu Tondi i.","4:30 Alai aha do didok Surat i? \"Pabali ma boru hatoban i rap dohot anakna, ai na so tupa manean anak ni boru hatoban i rap dohot anak ni boru mata i!\"","4:31 Onpe, ale angka dongan, ndada anak ni boru hatoban hita, angka anak ni boru mata, i do!"," "],["5:1 Asa saut malua hita, umbahen na dipalua Kristus i hita. Hot ma hamu jongjong, antong, jala unang be olo hamu patunduhon ni auga parhatobanon i!","5:2 Sandok ahu, Paulus, mandok tu hamu: Molo pasunathonsa hamu, ndang marguna be Kristus di hamu!","5:3 Huulaki ma mangkatindangkon tu ganup jolma: Na pasunathon, ingkon diulahon sandok patik i!","5:4 Naung sirang do hamu sian Kristus, anggo naeng pintor hamu, bahenon ni ulaon patik; naung peut do hamu sian parasirohaon!","5:5 Ai marhitehite haporseaon di bagasan tondi hita managam hatigoran sihirimon i.","5:6 Ai ndada margogo di Kristus Jesus i, nang hajahudion, nang na so hajahudion; sandok haporseaon siula haholongon i do!","5:7 Na denggan do parlojongmuna najolo; ise mangambat hamu, so mangoloi hasintongan i be?","5:8 Ndada sian na manjou hamu ro pangelaelaon sisongon i.","5:9 Diasomi saotik na asom i do sandok itak na niudi.","5:10 Pos do rohangku di hamu marhitehite Tuhan: Ndada na mimbar rohamuna. Alai manang ise pe na manggaori hamu, porsanon ni i do uhuman na tu ibana!","5:11 Alai aut hujamitahon hajahudion, ale angka dongan, marhua ma ahu lelean? Ai naung mansohot ma antong gasip ni silang i.","5:12 Aut gotap ma nian angka na manggunturi hamu!","5:13 Tu haluaon i hamu dijou, angka dongan; asal unang haluaon i gabe parbonsiran di sibuk; sandok marhitehite haholongon i ma hamu masioloan!","5:14 Ai hagogok ni saluhut patik do hata na sandok on: Haholongi donganmi songon dirim!","5:15 Alai molo masiharatan jala masiallangan hamu, jaga ma hamu, so tung suda hamu na masilengsean!","5:16 Alai on do hudok: Marguru tu Tondi i ma hamu marparange; unang pasaut hamu hisaphisap ni daging!","5:17 Ai na maralohon tondi do sangkapsangkap ni daging, jala maralohon daging i do sinangkap ni tondi: Na masialoan do i, asa unang dipasaut hamu pinangido ni rohamuna.","5:18 Alai molo ditogihon Tondi i hamu, ndang ginomgoman ni patik hamu.","5:19 Alai tandap do parulaon ni daging, i ma parmainanon, hahodaron, pargadombuson,","5:20 hasipelebeguon, hadatuon, parmusumusuon, parbadabadaon, pangiburuon, rimasrimas, pargutugutuon, parsalisian, partahitahion,","5:21 bunubunu, parmabuhon, haormuson jala angka na suman tusi. Naung hupaboa najolo tu hamu, songon i do nang nuaeng: Ndang teanon ni angka na mangulahon sisongon i harajaon ni Debata.","5:22 Alai angka on do parbue ni Tondi: Holong dohot las ni roha, dame dohot lambas ni roha, habasaron, habasaon, haporseaon, halambohon dohot hatomanon.","5:23 Ndang maralo patik dompak angka sisongon i.","5:24 Alai angka na ginomgoman ni Kristus Jesus, diparsilangkon do dagingna rap dohot angka hisaphisap dohot sangkapsangkap.","5:25 Ia dung dipangolu Tondi i hita, taparangehon ma Tondi i!","5:26 Unang ma taeahi hasangapon na rumar; unang masiasapan manang masilatean!"," "],["6:1 Ale angka dongan, molo tung tarsomong jolma mardosa, hamu angka naung taruli di Tondi ma patureturehon ibana marhitehite tondi na lambok; alai matahon dirim, so tung dohot ho tarunjun!","6:2 Masiurupan ma hamu mamorsan angka na dokdok i; i ma dalan mangaradoti patik ni Kristus.","6:3 Ai molo dipaburnang halak dirina, hape so adong di ibana, sipaotooto diri do i.","6:4 Alai ganup ma manangkasi ulaonna be; dung i tu ibana sandiri ma pujipujian, ndada maradophon na asing.","6:5 Alai adong di ganup siporsanonna be!","6:6 Alai na mamodahon hata ni Debata, tama do taruli di nasa parsaulian ni na pinodaanna i.","6:7 Unang hamu lilu; ndang olo Debata leaan! Ai ia i disabur halak, i do gotilonna!","6:8 Ai na manabur tu dagingna, manggotil do sian dagingna hamagoan; alai na manabur tu tondi, manggotil do sian tondi i hangoluan salelenglelengna!","6:9 Alai unang marnaloja hita mambahen na denggan, ai na manggotil do hita muse di tingkina i, anggo so pargale hita nuaeng.","6:10 Antong, binsan sadihari dope, taulahon ma na denggan di saluhut halak, alai gumodang ma tu donganta sahaporseaon!","6:11 Tanda hamu ma balga ni surat ni tanganku!","6:12 Sude na ringkot roha di hasangapon ni pardagingon, manosaknosak hamu pasunathon; asal unang taononna pangaleleon siala silang ni Kristus.","6:13 Ai gari nasida, Jahudi hian, ndang diradoti patik i; alai naeng do hamu tarsunat di rohanasida, asa di puji nasida dirina marhite sian dagingmuna.","6:14 Alai dao ma sian ahu na mamuji diri, anggo so siala silang ni Tuhanta Jesus Kristus! Marhitehite Ibana do tarsilang portibi on di ahu, jala ahu pe, tarsilang do maradophon portibi on.","6:15 Ai manang sian hajahudion dongan manang sian hasipelebeguon, ndang mahua i; ingkon na tinompa na imbaru do!","6:16 Jala dame ma dohot asi ni roha tu saluhut na mamarangehon ruhut sisongon i, nang tu Israel ni Debata!","6:17 Dungkon ni i, unang ma pola disusai agia ise ahu, ai hupaboanboan do angka tanda ni bugang ni Jesus di dagingku.","6:18 Didongani asi ni roha ni Tuhanta Jesus Kristus ma tondimuna, ale angka dongan! Amen."," "]]
