[["Ahu surat, tinongos ni si Paulus dohot si Timoteus, angka naposo ni Kristus Jesus, mandapothon saluhut angka na badia di bagasan Kristus Jesus, angka na di Pilippi, raphon angka sintua dohot pangurupi:","Asi ni roha ma di hamu dohot dame sian Debata Amanta dohot sian Tuhan Jesus Kristus!","Mauliate hudok tu Debatangku, ganup huingot hamu.","Tongtong manang sadihari pe hutangiangkon hamu sudena; sian las ni rohangku do huula tangiangki.","Ai huingot saormuna tu barita na uli sian mulana i sahat ro di nuaeng.","Apala on ma pos ni rohangku: Naung umpungka ulaon na denggan di bagasan hamu, patuluson ni I do i, sahat ro di ari ni Kristus Jesus.","Tama do songon i rohangku mida hamuna sude, ala na di bagasan rohangku hamuna. Ai rap partohap di asi ni roha na tu ahu i do hamu saluhutna, di na tarhurung i ahu, nang di na hutariashon jala huondolhon barita na uli i.","Ai Debata do saksingku di balga ni siholhu mida hamu sude, mangihuthon pangasii ni Kristus Jesus.","Jala on do hupangido, naeng ma lam sumurung holong ni rohamuna, marurat di parbinotoan dohot di nasa panimbangon partondion,","laho manangkasi na rumingkot i, asa polin hamu, so partuktuhan, sahat ro di ari ni Kristus,","asa ramos hamu marparbue hatigoran marhitehite Jesus Kristus, bahen hasangapon jala pujipujian di Debata.","Alai dipangido rohangku, ale angka dongan, naeng ma botoonmuna: Lam manumpak tu barita na uli do na masa di ahu:","Pola naung gabe barita ni Kristus do angka rantengku tu sandok pangisi ni tangsi i, nang humaliang.","Gabe dapotan pos ni roha do tumorop dongan na di bagasan Tuhan i binahen ni rantengki, gabe lam barani ma mangkatahon hata ni Debata, so pola mabiar.","Deba tutu mangkatindangkon Kristus marroha latelate dohot badabada, alai deba sian denggan ni roha.","Nionjar ni holong ni roha ma angka i, ala diboto, manariashon barita na uli do, umbahen na tarhurung i ahu.","Alai na asing i manjamitahon Kristus sian roha na marbada, ndada mamolin; dihirim, tambaannasida do haporsuhon tu ahu na tarrante.","Asa beha do? Asal ma dijamitahon Kristus, manang beha pe pangalahona; manang marroha di bagasan, manang marroha na sintong. Las do rohangku disi, nang nuaeng, nang tu jolo on.","Ai huboto, manumpak do i tu ahu gabe hatuaonku, horhonon ni tangiangmuna dohot pangurupion ni Tondi ni Jesus Kristus.","Ai i do na huhalungunhon jala huhirim, sandok na so tarila ahu: Tung mardongan nasa hiras ni roha, songon nasailaon, songon i nang nuaeng, marsangap Kristus marhite sian dagingku, mangolu manang mate pe ahu.","Ai Kristus do hangoluan di ahu, jala laba nang hamatean.","Alai anggo marparbue ulaonki hinorhon ni ngolu ni daging on, gabe ndang huboto, manang dia pillitonku.","Duansa do manosak ahu: Malungun do ahu borhat, asa rap dohot Kristus; ai dumenggan situtu do i.","Alai rumingkot do mian di bagasan daging ala ni hamu!","Jala mangkaposi i, huboto ma: Mian do ahu jala tinggal rap dohot hamu sude, laho patimbul jala pahinsa haporseaonmuna,","asa lam sumurung pamujimuna di Kristus Jesus marhite sian ahu, di na ro ahu muse tu hamu.","Asal tu barita na uli ni Kristus ma pahombar hamu parsaoranmuna, asa huida di hamu, di na ro i ahu, manang hubege taringot tu hamu, tagan padaodao dope, paboa na hot hamu jongjong di bagasan hasadaon ni tondi jala rap marungkil, marsada ni roha mangkaporseai barita na uli.","Tung unang ma olo hamu pambibiaran ni angka alo di agia aha pe; tanda ni hamagoanna ma i di nasida, alai di hamu tanda ni haluaon do, jala sian Debata do i.","Ai pola diasinirohahon tu hamu, marsitaonon humongkop Kristus, ndada holan na mangkaporseai Ibana.","Jala di hamu do nuaeng parungkilon, naung niidamuna di ahu najolo, jala na binegemuna nuaeng taringot tu ahu."," "],["Molo tung adong apoapo marhitehite Kristus, dohot sosososo holong ni roha dohot parsaoran ni tondi, nang talup dohot asi ni roha,","gohi hamu ma halalas ni rohangkon: Sada ma parrohahon hamu; sada ma haholonganmuna; saroha, sapingkiran ma hamu!","Unang ma mardingkandingkan manang marhasangapon na rumar; alai sian toruk ni rohamuna be ma rajumi hamu donganmuna sumurung sian dirimuna!","Unang ma na ringkot di hamu be matahon hamu, dohot ma na di dongan!","Songon parrohaon ni Kristus Jesus ma parrohaonmuna!","Atik pe rupa ni Debata di Ibana, ndada songon na nidobo dirajumi rohana tudosna i tu Debata.","Dirumari do dirina jala disolukkon rupa ni hatoban, gabe suman tu jolma do Ibana jala rumang jolma dapot di Ibana.","Dipatutoru do dirina; na gabe pangoloi do Ibana paima mate, pola tung mate tarsilang!","Ala ni i do dipatimbo Debata Ibana jala dibasabasahon tu Ibana Goar na sumurung asa nasa goar,","asa somba tu Goar ni Jesus nasa ulu ni tot, na di banua ginjang i dohot na di tano, nang na ditoru ni tano,","jala asa nasa na marsoara marhatopothon: Jesus Kristus do Tuhan, bahen hasangapon ni Debata Ama!","Onpe, hamu, na hinaholongan, songon tongtong ni pangoloionmuna nasailaon, unang holan jumpa di hamuna ahu, lam songon i ma, di na padaodao ahu: Mardongan biar dohot lomos ni roha ulahon hamu ma haluaonmuna!","Ai diula Debata do di bagasan hamu giot ni roha nang ulaon saut, mangihuthon lomo ni rohana.","Di nasa pambahenanmuna: Unang ma hamu marungutungut, unang ma marroha ganggu!","Naeng ma so hasurahan jala so marlaok hamu, angka anak ni Debata, angka na so marlindang di tongatonga ni sundut na geduk jala na marbalik; disi ma hamu marsinondang songon sisondangi portibi on!","Marsitiopan ma hamu tu hata hangoluan i, bahen pujipujian di ahu di ari ni Kristus, paboa na so magopo parlojongonku, jala ndada na so marguna halojaonku.","Ai nang pe didurushon mudarhu songon pelean mangkongkop haporseaonmuna, marlas ni roha do ahu rap dohot hamu saluhutna.","Laos i ma halashon hamu, jala marlas ni roha ma hamu rap dohot ahu!","Alai hirim do rohangku marhitehite Tuhan Jesus, tibu ma suruonku si Timoteus manopot hamu, anggiat marhiras ni roha nang ahu, anggo dung huboto na masa di hamu.","Ai ndang adong be donganku sisaroha, na olo sumarihon hamu sian roha na burju.","Ai na ringkot tu dirina be do dijalahi ndada na tu Kristus Jesus i.","Alai diboto hamu do hatauonna i, ai songon anak tu amana pangkobasionna di ahu, humongkop barita na uli i.","Hirim do rohangku, tarsuru ahu do ibana, disi huboto, manang beha langkangku.","Alai pos do rohangku di bagasan Tuhan i, tibu ma nang ahu ro.","Alai ninna rohangku do, patut suruonku manopot hamu dongan i, si Epaproditus, donganku mangula jala marungkil, na sinurumuna mamboan na ringkot di ahu.","Ai masihol do ibana mida hamu saluhutna, jala humasusa rohana, ala tarbortik tu hamu sahitna i.","Jala tutu do ibana marsahit, pola mate ne: Alai asi do roha ni Debata mida ibana, ndada holan di ibana tahe, tung na dohot do di ahu, unang mardapotdapot arsak ni rohangku.","Muba ma antong ringkot ni rohangku marsuru ibana, asa marlas ni roha hamu marnida ibana, palumbang nang rohangku huhut.","Onpe, marlas ni roha situtu ma jangkon hamu ibana di bagasan Tuhan i, jala parhamaol hamu ma angka na songon i!","Ai humongkop ulaon ni Kristus i sor mate ibana, jala diseahon do hosana, laho manggohi na hurang dope sian hamu, mangkobasi di ahu."," "],["Angkup ni i, ale angka donganku, las ma rohamuna di bagasan Tuhan i! Ndang dokdok rohangku, manurathon jumotjot i tu hamu; jala patoguhon rohamuna do i.","Bereng hamu angka biang; bereng hamu angka pangula na jahat; bereng hamu parsunaton na torbang!","Ai hita do targoar parsunaton, angka parsomba di bagasan Tondi ni Debata, angka siasahon Kristus Jesus, angka na so marpos ni roha di daging i.","Adong do nian nang di ahu sipangasahononhon di daging. Ai molo dirimpu deba, adong sipangasahononna di pardagingon, nda lam ahu ma nian!","Tarsunat di ari paualuhon do ahu, na sian bangso Israel marga Benjamin, halak Heber, tubu ni halak Heber, halak Parise mangihuthon patik i.","Garang do rohangku mangalele huria i, so hasurahan di hatigoran na sian patik.","Alai naung paruntungan hian di ahu, harugian do i hujujur ala ni Kristus i.","Saluhutna do tahe huetong harugian tumimbangkon hamuliaon ni panandaon di Kristus Jesus, Tuhanki. Ala Ibana huseangkon saluhutna i, jala orbuhorbuk do i huetong, asa huomo Kristus,","asa di bagasan Ibana ahu didapot, unang ma marhatigoran sian patik, tung sian haporseaon di Kristus do, i ma hatigoran na sian Debata, na marojahan di haporseaon,","asa hutanda Ibana dohot hagogoon ni haheheonna i, ro di hasasaor tu angka haporsuhonna, di na gabe sapangalaho ahu dohot Ibana di hamamatena i;","anggiat sahat ahu tu haheheon na sian angka na mate!","Apala naung sanga hutangkup i manang naung gabe sun denggan; alai sai hueaki do, anggiat tartangkup ahu i, songon naung tinangkup ni Kristus Jesus i ahu.","Ale angka dongan, ndang hurajumi diringku, naung sun hutangkup i.","On do tahe: Huhalupahon na di pudingku, hueaki angka na di jolo. Dompak pandang i do hupuspus, dompak upa hamonangan na sian panjouon ni Debata sian ginjang, di bagasan Kristus Jesus i.","Manang piga hita naung rimpas, i ma taparrohahon! Jala molo asing pingkiranmuna taringot tu manang aha, nang i pe, papataron ni Debata do tu hamu.","Asal ma tatiop, intap naung sahat tu hita!","Rap sitiru ahu ma hamu, ale angka dongan; jala pamanat hamu ma angka na marparange songon hami, sitiruonmuna!","Ai songon naung jotjot hudok tu hamu, jala anggo nuaeng mardongan ilu do hudok: Torop do marpangalaho, gabe musu ni silang ni Kristus.","Hamagoan do ujungnasida, butuhanasida do dipardebata, sihailahononna dihasangaphon, angka na di tano on diparrohahon.","Ai di banua ginjang do sambulonta; sian i do tapaimaima Sipangolu hita, Tuhan Jesus Kristus i.","Paubaonna do dagingta na lea on, gabe doshon dagingna na sangap i, hombar tu hagogoonna i, ai tarpatunduksa do saluhutna tu Ibana."," "],["Onpe, hamu angka donganku na hinaholongan jala na hinasiholan, halasan ni rohangku jala tumpalhu; songon i ma marsihohot hamu di bagasan Tuhan i; hamu angka haholongan!","Hamu, Euodia dohot Sintike, huapoi ma hamu, asa marsada ni roha di bagasan Tuhan i.","Huelehelek ma dohot ho, ale Sunsugos na bontor, urupi ma nasida, angka naung mandongani ahu marungkil humongkop barita na uli, raphon si Klemen dohot donganki saulaon na deba nari; di buku hangoluan i do goarnasida.","Marlas ni roha ma hamu tongtong di bagasan Tuhan i! Huulaki ma mandok: Marlas ni roha ma hamu!","Pabotohon hamu ma habasaronmuna tu saluhut halak! Donok do Tuhan i!","Unang holsohon hamu agia aha; alai sandok pabotohon hamu ma tu Debata pangidoanmuna marhitehite tangiang dohot elehelek mardongan mauliate!","Jala dame ni Debata na sumurung sian saluhut roha, i ma mangaramoti angka ateate dohot pingkiranmuna di bagasan Kristus Jesus!","Angkup ni i, ale angka dongan, pingkiri hamu ma nasa parange na sintong, na daulat, na tigor, na bontor, na uli, na denggan begeon ro di sude na targoar haburjuon, na tau pujipujian!","Ulahon hamu ma na ginuruhonmuna, na jinalo, na binege jala na niidamuna di ahu; dung i donganan ni Debata Sipardame i ma hamuna.","Alai tarhilas situtu do rohangku di bagasan Tuhan i, ala mangulahi tarida rohamuna sumarihon na ringkot di ahu. Tongtong do i nian rohamuna, alai holan tingkina do na so une.","Ndada ala na hurangan ahu, umbahen na hudok i; ai nunga huguruhon, mangkasonangkon na adong.","Huboto do marpangontik, huboto do marlobilobian; tongtong do somal ahu di saluhutna, nang bosur, nang rapar, nang marlobilobi, nang marnahurang.","Saluhutna do tarpatupa ahu marhitehite Ibana, na margogoihon ahu!","Alai tahe, denggan do pambahenmuna i; ai ditiroi hamu do haporsuhonku.","Alai diboto hamu halak Pilippi do, na so adong, dungkon ni hamu, huria na hubahen donganku mangetong hepeng na ro dohot na laho, olat ni mula ni pamaritahonki, di na borhat i ahu sian Makedonia.","Ai di Tessalonik dope ahu, nunga ditongos hamu na ringkot di ahu, sahali ro di dua hali.","Ndada silehonlehon i hulului parbue i do na hujalahi; na gabe singirmuna do i.","Alai sandok tuk do di ahu, marlobilobi gari adong; suksuk do di ahu, dung hujalo na tinongosmuna marhite sian si Epaproditus: Uap na hushus ma i, pelean halaean, halomoan ni roha ni Debata.","Alai gohan ni Debatangku do nasa na ringkot di hamu, hombar tu hamoraonna i di hasangapon i, di bagasan Kristus Jesus!","Alai hasangapon ma di Debata, Amanta i, ro di salelenglelengna! Amen.","Pasahat hamu ma tabingku tu nasa na badia di bagasan Kristus Jesus! Na manongos tabi do angka dongan na rap dohot ahu.","Saluhut na badia manongos tabi di hamu, alai gumodang ma angka na sian bagas ni Kesar i!","Didongani asi ni roha ni Tuhan Jesus Kristus ma tondimuna!"," "]]
