[["1:1 Ahu surat tinongos ni Paulus, apostel ni Kristus Jesus sian pandokkon ni Debata, Sipalua hita, dohot sian Kristus Jesus, pangkirimonta i,","1:2 mandapothon si Timoteus, anakkonku na tutu di bagasan haporseaon: Asi ni roha, talup ni roha dohot dame sian Debata Ama dohot sian Kristus Jesus, Tuhanta i!","1:3 Huapoi do ho, tinggal di Epesus, uju borhat ahu tu Makedonia, asa dirodihon ho tu na deba, unang dipodahon na lipe.","1:4 Unang dijujur turiturian ro di surat sundutsundut na so marujung, angka na mantat parsalisian, gumodang asa parsombaon tu Debata marhitehite haporseaon.","1:5 Alai na tinembak ni patik i do haholongon sian roha na ias, sian panolopi ni panggora ni roha, nang sian haporseaon na so marlaok.","1:6 I do ditadingkon na deba, gabe marbalik tu hatahata na so gabeak.","1:7 Naeng sipodahon patik i nasida: So adong diboto na hinatahon dohot na hinajongjongkonnasida.","1:8 Alai taboto do, na denggan do patik i, molo hombar tusi pamangkena,","1:9 ala diboto, na so dipajongjong patik di parroha na tigor, tung di angka na so maruhum do, di na so tumangihon hata, di na so mangkabiari Debata, di angka pardosa, i ma angka na ramun na so marpaho, angka sibalbal ama dohot ina, angka sipusa jolma,","1:10 angka parmainan, sibahen rongkos tu na poso, angka pamangus, angka pargapgap, angka siallang gana dohot nasa na alo dompak poda na tiar i,","1:11 hombar tu barita na uli, naung dipasahat tu ahu, na taringot tu hasangapon ni na Martua Debata.","1:12 Mauliate hudok di na margogoihon ahu, i ma Kristus Jesus, Tuhanta i; ai dietong do ahu haposan, umbahen na dipabangkit ahu gabe parhalado.","1:13 Panginsahi do ahu najolo jala pangalele jala siulahon gogo; alai dapotan asi ni roha do ahu, ai ndang huboto na huula i, tagan so porsea i dope ahu.","1:14 Alai gabe lam sumurung do asi ni roha ni Tuhanta i, mantat haporseaon dohot holong ni roha, di bagasan Kristus Jesus.","1:15 Haposan jala sandok tau jaloon do hata on: Nunga ro Kristus Jesus tu portibi on, paluahon angka pardosa; sian angka i do ahu na parjolo.","1:16 Alai ala ni on do, umbahen na diasii ahu: Naeng jumolo marhite sian ahu patuduhonon ni Kristus Jesus sandok lambas ni rohana i, bahen tiruan di angka na naeng porsea di Ibana tu hangoluan salelenglelengna.","1:17 Alai hamuliaon dohot hasangapon sisalelenglelengna ma di Raja na so marmula i; i ma Debata na manongtong, na so dapot idaon, na mamunjung i! Amen.","1:18 I ma podahon, songon na huampehon tu ho, anakkonku, Timoteus, hombar tu hata panurirangon najolo, angka na taringot tu ho, asa marhitehite i ho manahan di paraloan na denggan i.","1:19 Tiop ma haporseaon i, marroha na ias, na binolongkon ni na deba, gabe tarharom taringot tu haporseaon.","1:20 Songon Himeneus dohot Aleksander, naung hupasahat tu sibolis i, asa taruli ajar nasida, unang be manginsahi."," "],["2:1 Onpe, on do sipaingothu, naeng ma ulahononhon parjolo situtu pangidoan, partangiangon, parpangondianon dohot hamauliateon humongkop saluhut halak,","2:2 humongkop angka raja dohot saluhut parhuaso, asa marsonangsonang jala so hariboriboan hita marpangalaho, di bagasan sandok hadaulaton dohot hahormaton.","2:3 Na denggan do i, jala halomoan ni roha ni Debata, Sipalua hita.","2:4 Ai dipangido rohana do, naeng saluhut jolma malua jala sahat mananda hasintongan i.","2:5 Ai sada do Debata, jala sada do nang Pangulu ni Debata dohot jolma, i ma jolma Kristus Jesus i.","2:6 Dilehon do dirina, bahen tobus humongkop saluhut, i ma sihatindangkononhon di tingki hadenggananna.","2:7 Tusi do ahu dipabangkit, gabe parjamita jala apostel, gabe pangajari di halak sipelebegu, di bagasan haporseaon dohot hasintongan; tutu do hatangki, ndang margabus ahu.","2:8 Asa dipangido rohangku: Naeng ma martangiang angka baoa di nasa inganan, sumombahon tangan na bontor, so marrimas, so marroha ganggu.","2:9 Angka parompuan pe, songon i do: Pantun marabit, marpangkean hahormaton dohot toruk ni roha; unang ma marhitehite obuk na mardandan dohot sanggul mas dohot mutiha manang abit na arga.","2:10 Alai naeng ma songon na tama di parompuan, angka na marhatopothon hadaulaton marhitehite angka ulaon na denggan.","2:11 Hohom ma parompuan marguru, marunduk ni roha situtu.","2:12 Alai ndada huloas parompuan mangajari manang mangarajai hamulianna; mauhom ma nasida!","2:13 Ai jumolo do si Adam ditompa; dung i pe, asa si Haoa.","2:14 Jala ndada si Adam dipaotooto; parompuan i do dipaotooto, gabe pangalaosi.","2:15 Alai dapotan haluaon do ibana marhitehite na mangintubu, molo mian nasida di bagasan haporseaon dohot haholongon ni roha, nang habadiaon mardongan hatomanon."," "],["3:1 Hata haposan do on: Ulaon na denggan do pinangido ni na mangalului hasintuaon.","3:2 Dibahen i, unang ma adong dapot sisurahan di sintua: Harajaan ni sada boruboru ma ibana, marpangontik, marroha, marhapantunon, na las roha martamue, na malo mangajari.","3:3 Unang ma sisobur tuak, unang pangalinsingi; alai na lambok, pardame jala si impolan di perak.","3:4 Na malo mangarajai donganna sabagas, paranakkon sioloi ajar mardongan sandok hahormaton.","3:5 Ai molo so diboto mangarajai isi ni bagasna, tung songon dia ma paturetureonna huria ni Debata?","3:6 Unang ma halak na imbaru masuk, unang gabe ginjang rohana; jala madabu maon tubagasan uhum ni sibolis i.","3:7 Ingkon denggan do baritana di halak na di balian, asa unang ibana madabu tubagasan panginsahion dohot sambil ni sibolis i.","3:8 Songon i do nang angka parhobas: Ingkon na toman do, unang mardua hata, unang sisobur tuak, unang parpangomo sian dalan na so tama;","3:9 angka na umpeop hahomion ni haporseaon i di bagasan roha na ias.","3:10 Alai siunjunan jumolo nang nasida; dung pe i, asa jaloonnasida ulaon i, anggo so hasurahan.","3:11 Songon i ma angka parompuan: Toman, unang sihatahatai donganna; parpangontik, haposan di saluhut.","3:12 Ia parhobas i, ingkon harajaan ni sada boruboru, angka na umboto manguluhon anakkonna dohot bagasna be.","3:13 Ai ia dung ture parhobasonnasida, naek situtu ma nasida, jala marhiras ni roha godang marhaporseaon di Kristus Jesus.","3:14 Husurathon angka i tu ho, huhut mangkirim, tibu ahu ro manopot ho.","3:15 Alai molo tung gumele ahu, naeng botoonmu, na patut parangehononmu di bagas ni Debata, i ma huria ni Debata na mangolu i!","3:16 Tiang jala tungkol ni hasintongan i jala tandap balga ni hahomion ni hadaulaton i: Nunga gabe patar Ibana mardaging, dipintori di bagasan Tondi, tarida di angka surusuruan, binaritahon tu angka parbegu, hinaporseaan di portibi on jala tarhinsat di bagasan hasangapon!"," "],["4:1 Alai tangkas do didok Tondi i: Adong ma di angka ari sogot deba na marbalik sian haporseaon i; oloan ni i ma angka tondi sipaotooto dohot podapoda ni angka sibolis,","4:2 bahenon ni ansiansi ni angka sihatahon gabus, angka na tinoruan ni panggora ni rohanasida.","4:3 Diorai nasida do mardongan saripe; dipatik do jolma mangorom sipanganon, na jinadihon ni Debata, asa mardongan mauliate i dijalo angka na porsea, angka naung tumanda hasintongan i.","4:4 Ai na denggan do nasa na tinompa ni Debata jala ndang sisubanghononhon nasa na jinalo mardongan roha mauliate.","4:5 Ai na gabe badia do i, binahen ni hata ni Debata dohot tangiang.","4:6 Anggo i diapohon ho tu angka dongan, gabe tutu ma ho parhalado ni Kristus Jesus, mangkangoluhon hata haporseaon i dohot poda na uli na niihuthonmi.","4:7 Pasiding ma angka turiturian na so gabeak, na so marnosan i. Pasomalsomal ma dirim mangulahon hadaulaton!","4:8 Ai otik do guna ni na pabosihon daging; alai tu saluhutna do hasea hadaulaton i, ai hangoluan nuaeng nang sogot dibagabagahon.","4:9 Haposan do hata i jala tau situtu jaloon.","4:10 Ai ala ni i do, umbahen loja hita jala marungkil: Ala mangkirim hita di Debata na mangolu, Sipalua halak saluhutna, alai sumurung angka na porsea.","4:11 I ma patikkon jala podahon!","4:12 Unang ma hu roha ni halak mida ho siala haposoonmi; alai gabe tiruan ni angka na porsea ma ho di pangkataion, di parange, di holong ni roha, di haporseaon, nang di hatomanon.","4:13 Sai datdati ma na manjahai, na mangapoi, nang na mangajari, paima ro ahu!","4:14 Unang neang roham di silehonlehon na di ho i, na pinasahat tu ho marhitehite panurirangon dohot pangampehon tangan sian angka sintua.","4:15 I ma pasarisari, i ma parangehon, asa patar diida sude hanaehanmi!","4:16 Matahon dirim, ro di pamodaion i; mian ma ho disi! Ai molo i diula ho, paluaonmu ma dirim ro di angka na tumangihon ho."," "],["5:1 Unang songgahi na tuatua; alai apoi ma ibana songon ama, angka na poso i songon anggi;","5:2 angka parompuan na tuatua songon ina, angka na umposo songon iboto; alai marhatomanon situtu.","5:3 Parompuan na mabalu parsangapi, anggo na mabalu na tutu.","5:4 Alai anggo maranakkon manang marpahompu ina na mabalu i, nasida ma jumolo sumarihon donganna sabagas i di bagasan hadaulaton, mambahen pamaloson tu natuatuana, ai i do dihalomohon Debata.","5:5 Alai anggo na mabalu na tutu, na so mardihadiha, mangkirim ma tu Debata, jala manongtong mangido dohot martangiang arian dohot borngin.","5:6 Alai anggo diulahon hisaphisap, naung mate do i, nang mangolu dope.","5:7 I ma patikkon, asa so hasurahan nasida.","5:8 Alai na so sumarihon donganna, haputusan donganna sabagas, naung mansoadahon haporseaon do i; jumahat do i sian halak na so porsea.","5:9 Ndang sipilliton ina na mabalu, ia so gok onompulu taon umurna, naung sahali marhamulian.","5:10 Ingkon denggan do ulaonna dihatindangkon halak: Anggo dipagodanggodang anakkonna, las rohana martamue, diburi pat ni angka na badia, diurupi angka na di bagasan haporsuhon, dieahi nasa ulaon na denggan.","5:11 Alai pasiding ma angka boruboru na mabalu na poso; ai ia dung garang rohanasida maralohon Kristus, naeng ma marhamulian nasida.","5:12 Sisaritaon do nasida, ala nunga ditadingkon haburjuonnasida di mulana.","5:13 Angkup ni i, marlanggelangge do nasida; diringkoti na merbaserbas tu bagas ni halak; alai tamba ni parlanggelanggeon i: Na gabe sihapodea do nasida, angka na juit, sihatahon na so marguna.","5:14 Onpe, dipangido rohangku: Marhamulian ma angka na sopot mabalu, asa tubutubuan, patureturehon bagasna, unang dilehon tu alo i parbonsiran, laho manginsahi.","5:15 Ai nunga sanga marbalik deba mangihuthon sibolis i.","5:16 Alai molo adong na mabalu, na marsolhothon na porsea, i ma patureturehon nasida, asa tarpatureture huria i na mabalu na tutu.","5:17 Silompit do jujuron hasangapon ni sintua, na burju mangula hasintuaon, gumodang ma tu angka na mangulahon hata dohot poda.","5:18 Ai didok Surat i: \"Ndang jadi huntamonmu baba ni horbo na mardege!\" dohot: \"Na tama do di pangula upana!\"","5:19 Unang jalo pangaluan dompak sintua, ia so di jolo ni dua manang tolu sitindangi.","5:20 Angka na mardosa i pinsang di jolo ni saluhutna, asa mabiar nang angka dongan.","5:21 Humangmangi ho di jolo ni Debata dohot Kristus Jesus, nang di jolo ni surusuruan ni Debata, angka na tarpillit: Unang maralangalang roham mangaradoti angka ondeng, unang ma mardingkandingkan!","5:22 Unang hapogani mangampehon tanganmu tu halak; unang saor ho tu dosa ni na leban. Ramoti dirim, asa ias ho!","5:23 Unang sai minum aek ho; pangke ma anggur sasaotik, daon ni butuha, ai jotjot do ho gale.","5:24 Di na deba halak patar hian do dosana, tagan so songgop dope uhum; ia di na deba mangihut sian pudi nama.","5:25 Suang songon i: Patar do angka ulaon na denggan; jala nang pe asing, tong ndang tarbahensa buni!"," "],["6:1 Nasa anak somang, ditoru ni auga, dirajumi ma indukna tama pasangapon di na saluhutna, asa unang hona insak Goar ni Debata, nang agama i.","6:2 Alai molo porsea angka induk, unang ma moru parsangapina di nasida, ala dongan nasida; lam dioloi ma, ala porsea nasida jala na hinaholongan, angka naung taruli di basabasa i. I ma ajarhon jala paingothon!","6:3 Na mangajarhon asing, na so marsitiopan tu hata na tingkos, na sian Tuhanta Jesus Kristus, dohot tu poda na mangihuthon hadaulaton i,","6:4 i do na burnang, ndang diboto agia aha, parsualon dohot parpollungon dihasahithon, i ma haroroan ni latelate, badabada, panginsahion dohot panihanihaion na roa,","6:5 parsalisian na manongtong di jolma naung sega rohana, naung agoan hasintongan i, ai dirimpu, pangomoan do hadaulaton i.","6:6 Pangomoan godang do tutu hadaulaton, anggo mardongan sabam ni roha.","6:7 Ai ndang adong taboan tu hasiangan on, jala ndang tarboan hita agia aha laho ruar.","6:8 Alai molo adong di hita sipanganon dohot parabiton, tahasabamhon ma i!","6:9 Ia angka na naeng gabe mamora, madabu do tubagasan pangunjunan dohot sambil dohot tu lan hahisapon haotoon, angka na mangago, na mangalonongkon jolma i tubagasan jea dohot hamagoan.","6:10 Ai urat ni nasa hajahaton do roha na holongan di hepeng; i do disangkapi na deba, umbahen na lilu sian haporseaon i, gabe diaithon do godang na bernit tu dirina.","6:11 Alai anggo ho halak ni Debata, maporus ma sian i; pareahi ma hatigoran, hadaulaton, haporseaon, holong ni roha, habengeton dohot lambok ni roha!","6:12 Haburjuhon ma paraloan haporseaon na denggan i; tangkup ma hangoluan salelenglelengna, ai tusi do ho dijou, jala diparhatopot ho do panindangion na denggan di jolo ni torop sitindangi.","6:13 Hupatik ma ho di jolo ni Debata, na pangoluhon saluhut, dohot di jolo ni Kristus Jesus, na mangkatindangkon na denggan di jolo ni Pontius Latus:","6:14 Radoti ma patik i, so marlindang, so hasurahan, paima tarida Tuhanta Jesus Kristus i.","6:15 Ai di hajujumpang ni tingkina patar ma Ibana, bahenon ni na Martua i, Pargogo sasadasa, Raja ni angka raja, Tuhan ni angka tuan.","6:16 Sasadasa do na so olo mate, Siingani hatiuron na so tartopot, na so dung diida jolma Ibana, jala ndang tarbereng Hasangapon dohot hagogoon ma di Ibana ro di salelenglelengna! Amen.","6:17 Rodihon ma angka na mora di hasiangan on, unang ginjang rohanasida, unang dihaposi hamoraon na so mian i; alai dihaposi ma Debata, na buas mangalehon tu hita saluhut sihalashononta.","6:18 Naeng ma mangulahon na denggan nasida, mamora di angka ulaon na denggan, marroha na buas, na girgir marsibasabasa,","6:19 papunguhon di nasida pangkal na denggan tu tingki sogot, asa ditangkup nasida ngolu na tutu.","6:20 Ale Timoteus, ramoti naung jinalomi, pasiding ma pangkataion na so marimpola, na so gabeak i, dohot sualsual na pilit targoar parbinotoan!","6:21 I do dibaritahon deba, gabe manimbil sian haporseaon. Didongani asi ni roha i ma hamu!"," "]]
