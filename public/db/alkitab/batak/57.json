[["1:1 Ahu surat ni si Paulus, na tarihot ala ni Kristus Jesus, nang Timoteus, dongan i, mandapothon si Pilemon na hinaholongan, dongannami saulaon,","1:2 laos mandapothon si Appia, ibotonami, dohot si Arkippus, dongannami marungkil, ro di huria na marluhut di bagasmu:","1:3 Asi ni roha ma di hamu dohot dame sian Debata Amanta dohot sian Tuhan Jesus Kristus!","1:4 Na mandok mauliate do ahu tu Debatangku tongtong, marningot ho di angka tangiangku.","1:5 Ai hubege do holong ni roham dohot haporseaonmu di Tuhan Jesus dohot maradophon saluhut angka na badia.","1:6 Anggiat ma marpangkorhon hasaoron ni haporseaonmi, laho mananda nasa na denggan na di bagasan hamu, maradophon Kristus i.","1:7 Ai godang do di ahu halalas ni roha nang apulapul, dibahen holong ni roham, ai dipasabam ho do ateate ni angka na badia i, ale anggia.","1:8 Onpe, godang do nian hiras ni rohangku di bagasan Kristus, mangarodihon na tama tu ho.","1:9 Alai ala ni holong ni roha i, tagonan ma ahu mangelehelek. Nunga songon i ahu, Paulus, naung matua, jala tarihot nuaeng ala ni Kristus Jesus.","1:10 Asa huelehelek ma ho; ala ni anakkonku, si Onesimus, na hutubuhon, di na tarihot on ahu.","1:11 Na so marguna do ibana najolo di ho; alai nuaeng marguna situtu do di ho, nang di ahu.","1:12 Na husuru do ibana mulak tu ho; doshon rohangku do ibana huetong.","1:13 Naeng do nian tioponku ibana, asa singkatmu ibana patureturehon ahu, di na tarrante on ahu ala ni barita na uli i.","1:14 Alai ndang olo ahu mambahen agia aha, anggo so sian pamotoanmu, asa unang songon na so tarjua denggan basamu, naeng ma sian lomo ni roham.","1:15 Atik i alana, umbahen na sirang ibana sangombas sian ho, asa gabe salelengna ibana di ho!","1:16 Ndada be naposom ibana, tung lobi sian naposo, songon dongan na hinaholongan; lumobi di ahu, lam beha ma di ho: Mangihuthon ruhut tano on, tole di bagasan Tuhan i.","1:17 Asa molo dietong ho ahu donganmu, jangkon ma ibana songon ahu!","1:18 Alai molo tung adong salana manang utangna di ho, tu ahu ma i rajumi!","1:19 Ahu, Paulus, manurathonsa dohot tanganku, paboa ahu sigarar i; unang jolo hudok tu ho, na marutang diri do ho tu ahu.","1:20 Olo tutu, anggia, naeng maruntung ahu sian ho di bagasan Tuhan i; pasabam ma ateatengku di bagasan Kristus i!","1:21 Ala pos rohangku, oloanmu ahu, umbahen na manurat ahu tu ho; ai huboto, patupaonmu do lumobi sian na hudok i.","1:22 Pature huhut inganan di ahu, ai dihirim rohangku, lehononna do ahu mulak tu hamu, dibahen angka tangiangmuna.","1:23 Manongos tabi tu ho: Si Epapras, donganku tarhurung di bagasan Kristus Jesus.","1:24 Songon i: Si Markus, Aristarkus, Demas, Lukas, angka donganku saulaon.","1:25 Didongani asi ni roha ni Tuhan Jesus Kristus ma tondimuna!"," "]]
