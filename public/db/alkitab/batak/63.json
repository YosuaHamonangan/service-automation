[["1:1 Ahu surat ni sintua i mandapothon ina soripada, naung pinillit, nang mandapothon angka anakkonna, angka na huhaholongi situtu; jala ndada holan ahu, dohot do saluhut naung tumanda hasintongan i,","1:2 ala ni hasintongan, na mian di bagasan hita, jala na mandongani hita ro di salelenglelengna:","1:3 Didongani asi ni roha, talup ni roha dohot dame ma hita, sian Debata Ama dohot sian Jesus Kristus, Anak ni Ama i, marhitehite hasintongan dohot haholongon!","1:4 Mansai tarhilas do rohangku, ala jumpang ahu anakkonmu deba, angka na mamarangehon hasintongan, marguru tu patik naung tajalo sian Ama i.","1:5 Na mangido ma ahu nuaeng tu ho, ale inang soripada, ndada songon patik na imbaru na sinurathon tu ho, na di hita sian mulana, i do: Naeng masihaholongan hita.","1:6 Jala on do holong ni roha i; naeng parangehononta patikna. I do patik siparangehononmuna, songon naung binegemuna sian mulana i.","1:7 Ai nunga borhat torop siulahon sipaotooto tu portibi on, angka na so marhatopothon Jesus Kristus ro di bagasan daging. I ma na paotootohon, jala i do Antikristus i.","1:8 Matahon hamu ma dirimuna, asa unang mago sian hamu naung niulamuna; naeng ma upa na gok jaloonmuna!","1:9 Ganup na mangalaosi na so mian di bagasan poda ni Kristus, ndang partohap i di Debata. Na mian di bagasan poda, i do partohap di Ama i dohot di Anak i!","1:10 Molo ro halak tu hamu, na so mamboan poda on, unang ma jangkon hamu ibana tu jabu, unang ma tabi hamu!","1:11 Gari na mangalehon tabi tu ibana, saor do tu angka ulaonna na jahat i.","1:12 Godang do nian sisurathononku tu hamu; alai ndang une roha, anggo marhitehite harotas dohot tinta; alai dihirim rohangku, ahu ro mandapothon hamu, asa mangkatai hita adop bohi be, asa gok halalas ni rohanta.","1:13 Na manongos tabi tu ho angka anakkon ni anggim, na tarpillit i."," "]]
