[["Ahu surat ni sintua i mandapothon si Gayus, haholongan i, na huhaholongi situtu.","Ale anggia, sandok dipangido rohangku, naeng horas ho jala hipas, hombar tu horas ni tondim!","Tarhilas situtu do rohangku, di na ro angka dongan i mangkatindangkon hasintongan na di ho ro di parangem, na di bagasan hasintongan.","On do las ni rohangku na umbolon: Molo hubege, diparangehon angka anakkonku hasintongan i.","Na denggan do pambahenmi, anggia, na tu angka dongan, nang tu angka tamue.","Dihatindangkon nasida do holong ni roham, di jolo ni huria i. Denggan ma paborhatonmu nasida, marguru tu na tama di Debata.","Ai ala ni Goar i do nasida borhat; ndang adong dijalo nasida agia aha sian angka parbegu.","Dibahen i, tama ma hita manjangkon angka na songon i, asa gabe dongan pangula hita, pajongjong hasintongan i.","Hubahen do surat tu huria i; alai ndang dijangkon si Diotrepes hami, ai naeng ibana do na guminjang.","Dibahen i, anggo dung ro ahu, taringotanku ma pambahenna i, na niulana manihasnihasi hami marhitehite angka hata na roa. Jala ndang sombu dope rohana disi; ai laos so dijangkon do angka dongan i, diambat do angka na ringkot roha jala dipabali do sian huria.","Unang ihuthon na roa, anggia; na denggan i ma! Sian Debata do halak na mangulahon na denggan; ia siula na roa, ndang dung diida i Debata.","Dapotan panindangion do si Demetrius sian saluhutna, nang sian hasintongan sandiri; songon i do nang sian hami, jala diboto ho do, na sintong do anggo panindangion na sian hami.","Godang do nian sisurathononku tu ho; alai ndang une rohangku, manurat tu ho marhitehite tinta dohot panurat.","Alai dihirim rohangku, naeng tibu ho idaonku, dung i mangkatai ma hita adop bohi be.","Dame ma di ho! Na manongos tabi do tu ho angka dongan. Pasahat ma tabingku tu angka dongan sadasada!"," "]]
